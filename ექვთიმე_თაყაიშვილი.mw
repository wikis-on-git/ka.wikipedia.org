<div style="float:right">[[Image:Ekvtime.gif]]</div>

'''ექვთიმე თაყაიშვილი''' (* [[1863]] წლის [[3 იანვარი]], [[ლიხაური]], [[ოზურგეთი]]ს რაიონი ― †  [[1953]] წლის [[21 თებერვალი]], [[თბილისი]]), დიდი ქართველი ისტორიკოსი, საზოგადო მოღვაწე და მამულიშვილი, [[საქართველოს მეცნიერებათა აკადემია|საქართველოს მეცნიერებათა აკადემიის]] აკადემიკოსი ([[1946]]), პროფესორი ([[1918]]), [[თბილისის სახელმწიფო უნივერსიტეტი]]ს (თსუ) ერთ-ერთი ფუძემდებელი.

ექვთიმე თაყაიშვილი - მეცნიერი და საზოგადო მოღვაწე - ერთი მთლიანი განუყოფელი ფენომენია.მან  პირველმა ჩააყენა საქართველოს ისტორიის სამსახურში საქართველოს ისტორიის არაერთი უმნიშვნელოვანესი პირველწყარო, შეისწავლა ქართული ეპიგრაფიკის არაერთი საყურადღებო ძეგლი, ქართული ხელნაწერების მანამდე შეუსწავლელი ანდერძ-მინაწერები. მისივე თაოსნობით ზედმიწევნით იქნა შესწავლილი დღეს [[თურქეთი]]ს საზღვრებში მოქცეულ ისტორიულ ქართულ ტერიტორიაზე ([[ტაო-კლარჯეთი]] და [[კოლა-არტაანი]]) გაბნეული ქართული საეკლესიო ხუროთმოძღვრების მრავალი ბრწყინვალე ძეგლი. ყოველივე ამით მან მყარი ნიადაგი მოუმზადა ქართული ისტორიული მეცნიერების შემდგომ აღმავლობას.

===განათლება===

[[1870]] წელს შვიდი წლის ექვთიმე [[ოზურგეთი]]ს სამაზრო სასწავლებელში შეიყვანეს. აქ მაშინ მასწავლებლობდა ცნობილი პედაგოგი და საზოგადო მოღვაწე, დეკანოზი სიმონ ქიქოძე, დიდი ქართველი სასულიერო და საზოგადო მოღვაწის, იმერეთის ეპისკოპოსის გაბრიელის ძმა. სიმონი  საღმრთო სჯულს ასწავლიდა. მან წარუშლელი შთაბეჭდილება მოახდინა ე. თაყაიშვილზე. სიმონ ქიქოძე ბავშვებს ასწავლიდა [[ჭავჭავაძე, ილია |ილია ჭავჭავაძისა]] და [[წერეთელი, აკაკი |აკაკი წერეთლის]] შემოქმედებას. ოზურგეთში სწავლისას დაუმეგობრდნენ ერთმანეთს ექვთიმე თაყაიშვილი და შემდგომში სახელოვანი მეცნიერი [[მარი, ნიკო|ნიკო მარი]].

შემდეგ ექვთიმემ სწავლა [[ქუთაისი]]ს კლასიკურ გიმნაზიაში განაგრძო, რომელიც [[1883]] წელს დაამთავრა და პეტერბურგის უნივერსიტეტში სასწავლებლად გაემგზავრა. აქ იგი ისტორია-ფილოლოგიის ფაკულტეტზე ჩაირიცხა.[[1887]] წელს ექვთიმემ წარჩინებით დაასრულა აღნიშნული უნივერსიტეტის ისტორია-ფილოლოგიის ფაკულტეტი ბერძნულ-ლათინურ ენათა განხრით.

===ექვთიმე თაყაიშვილის მოღვაწეობა 1887-1921 წლებში===

[[1887]] - [[1894]] წლებში ექვთიმე თაყაიშვილი ასწავლიდა [[თბილისი]]ს  ქართულ სათავადაზნაურო სკოლასა და კლასიკურ გიმნაზიაში (ასწავლიდა ბერძნულ-ლათინურ ენებს, ისტორიას და გეოგრაფიას). [[1894]]-[[1904]] წლებში იგი განაგებდა თბილისის ქართულ სათავადაზნაურო გიმნაზიას. აღსანიშნავია, რომ [[ქუთაისი]]ს ქართულ სათავადაზნაურო გიმნაზიასთან ერთად, ეს გიმნაზიაც დაფუძნებული იყო [[ქართველთა შორის წერა-კითხვის გამავრცელებელი საზოგადოება|ქართველთა შორის წერა-კითხვის გამავრცელებელი საზოგადოების]] და უშუალოდ დიდი [[ჭავჭავაძე, ილია|ილია ჭავჭავაძის]] თაოსნობით. ეს გიმნაზიები წარმოადგენდა ქართული ეროვნული განათლების უმთავრეს კერებს. 

1880-იანი წლების დამლევს ექვთიმე დაუახლოვდა დიდ ქართველ ისტორიკოსს, პეტერბურგის მეცნიერებათა აკადემიის წევრ-კორესპონდენტს [[ბაქრაძე, დიმიტრი|დიმიტრი ბაქრაძეს]], რომელიც იმხანად იღვწოდა საქართველოს ეკლესია-მონასტრებში დაცულ სიძველეთა შეკრება-დამუშავებისა და შეძლებისდაგვარად გამოქვეყნებისთვის. 

პეტერბურგიდან სამშობლოში დაბრუნებისთანავე ექვთიმე თაყაიშვილი შეუდგა აქტიურ სამეცნიერო-კვლევით მოღვაწეობას. იგი გახლდათ წყაროთმცოდნე და არქეოგრაფი, ეპიგრაფიკის მკვლევარი, არქეოლოგი, ქართული მწერლობის ისტორიის მკვლევარი. დიდი ქართველი მეცნიერი და მამულიშვილი, პროფესორი [[წერეთელი, მიხეილ|მიხეილ (მიხაკო) წერეთელი]] ასე ახასიათებდა თაყაიშვილს: "ექვთიმე სპეციალობით არც არქეოლოგი იყო, არც ხელოვნებათა მეცნიერი, არც ისტორიკოსი, არც ქართული ფილოლოგიის სწავლული. მაგრამ იგი იმავე დროს ერთიც იყო, მეორეც, მესამეც და მეოთხეც. სიდიადე მისი სულისა სწორედ აქ არის, - მან თავისი ერის სამსახურისთვის ეს მეცნიერებანი თვით შეისწავლა. იგი იყო "მოხალისე", "მოყვარული", მაგრამ ნამდვილი ბატონი საქართველოს წარსულის კვლევის ფართო ნიადაგზედ... იგი იყო განმგრძობი დიმიტრი ბაქრაძის, თავისი უფროსი თანამედროვის თ. ჟორდანიას და სხვათა ღვაწლისა, რომელთაც იგივე მიზანი ხელმძღვანელობდა მათი უანგარო , დაუღალავი და ხანგრძლივი შრომის დროს" (იხ. ჟ. "ბედი ქართლისა", პარიზი, #16, 1954, გვ. 8).

საქართველოს სამეცნიერო-კულტურულ ცხოვრებაში მნიშვნელოვანი წვლილი შეიტანა [[1907]] წელს 
ექვთიმე თაყაიშვილის თაოსნობით დაარსებულმა [[საქართველოს საისტორიო და საეთნოგრაფიო საზოგადოება|საისტორიო და საეთნოგრაფიო საზოგადოებამ]], რომელმაც მიზნად დაისახა საქართველოს ისტორიის, მისი ხალხის ყოფა-ცხოვრების, ხელოვნების ძეგლების შესწავლა. ექვთიმემ საზოგადოების დაარსებისას შემოიკრიბა ქართველი ინტელიგენციის საუკეთესო ნაწილი (აკაკი წერეთელი, ვაჟა-ფშაველა, ივანე ჯავახიშვილი, ალექსანდრე ცაგარელი, ზაქარია ფალიაშვილი, დიმიტრი არაყიშვილი, იაკობ გოგებაშვილი და მრავალი სხვ.). საისტორიო და საეთნოგრაფიო საზოგადოებამ ფართო და ნაყოფიერი მუშაობა გაშალა. მის შექმნას დიდი რეზონანსი ჰქონდა საქართველოს ფარგლებს გარეთაც. ყველა განათლებული ქართველი თავის მოვალეობად თვლიდა საზოგადოების წევრი გამხდარიყო და რაიმე ამაგი დაედო მისთვის. ფართო ხასიათის მრავალმხრივმა სამეცნიერო საქმიანობამ დიდი ავტორიტეტი შეუქმნა საზოგადოებას. ექვთიმე თაყაიშვილი საზოგადოების დაარსების  პირველი დღეებიდანვე შეუდგა გამოცემათა თადარიგს: გამოსცა ორი სერია "ძველი საქართველო" და "საქართველოს სიძველენი". პირველში იბეჭდებოდა გამოკვლევები, რეფერატები და სხვა ისტორიულ-ეთნოგრაფიული მასალა, ხოლო მეორეში - სიგელ-გუჯრები, ისტორიული წყაროები. 

ექვთიმე თაყაიშვილის მოღვაწეობას მაღალი შეფასება მისცა რუსეთის საიმპერატორო არქეოლოგიურმა საზოგადოებამ. ნაშრომისათვის "მასალები კავკასიის არქეოლოგიისათვის" [[1911]] წლის 28 მარტს იგი აღნიშნული საზოგადოების დიდი ოქროს მედლით დაჯილდოვდა.

მეტად მნიშვნელოვანი იყო შედეგები იმ არქეოლოგიური ექსპედიციებისა, რომლებიც 1900-იან - 1910-იან წლებში ჩატარდა თაყაიშვილის ხელმძღვანელობით. ამ შედეგების მნიშვნელოვანი ნაწილი მან მოგვიანებით, 1937-1939 წლებში გამოსცა [[პარიზი|პარიზში]].

დიდია ექვთიმე თაყაიშვილის ღვაწლი თბილისის სახელმწიფო უნივერსიტეტის დაარსებაში. იგი [[ჯავახიშვილი, ივანე|ივანე ჯავახიშვილთან]] ერთად იმთავითვე იყო არჩეული  "ქართული უნივერსიტეტის საზოგადოების" კომისიაში. როგორც ცნობილია, უნივერსიტეტი [[1918]] წლის [[26 იანვარი|26 იანვარს]] გაიხსნა. ექვთიმე თაყაიშვილი გახლდათ უნივერსიტეტის ერთ-ერთი პირველი პროფესორი. [[1918]] წლის 21 მაისს თბილისის უნივერსიტეტის საბჭომ ექვთიმე თაყაიშვილს მიანიჭა დოქტორის სამეცნიერო ხარისხი. იგი სამ სალექციო კურსს უძღვებოდა. ერთი პირველკურსელთათვის იყო და მოიცავდა საქართველოს სიძველეთმცოდნეობის შესავალს. ამასთან ერთად მეცნიერი კითხულობდა ეპიგრაფიკას და საქართველოს საეკლესიო ისტორიას.

საისტორიო და საეთნოგრაფიო საზოგადოების წესდება ითვალისწინებდა ეკლესია-მონასტრებში დაცული ძველი საეკლესიო წიგნების შეგროვებას, რასაც იმთავითვე დიდ ყურადღებას უთმობდა ექვთიმე თაყაიშვილი. განსაკუთრებით აღსანიშნავია მის მიერ [[1890]] წელს გამოცემული "სამი ხრონიკა" და მოგვიანებით გამოცემული "წმინდა ნინოს ცხოვრება", რომელიც წინა ნაშრომის გაგრძელებას წარმოადგენდა. 

უდიდესი მნიშვნელობა ენიჭება ექვთიმე თაყაიშვილის მიერ აღმოჩენილ "ვეფხისტყაოსნის" ძველ ხელნაწერებს. მან თავი მოუყარა 17 ხელნაწერს, რომელთა შორის ზოგი მეტად საყურადღებო იყო როგორც ვარიანტებით, ისე მხატვრობით; საერთოდ კი 24 ხელნაწერის შესახებ მოკრიბა ცნობები. ექვთიმე თაყაიშვილის მიერ თავმოყრილ "ვეფხისტყაოსნის" ხელნაწერთა შორის უძველესი იყო [[1646]] წლის, რომელიც საზოგადოებამ ვინმე კორინთელისაგან შეიძინა. საზოგადოების შენაძენთა შორის არის აგრეთვე მეფე გოირგი XI-სათვის [[1680]] წელს მისი მდივნის მიერ გადაწერილი "ვეფხისტყაოსანი". ეს ხელნაწერი გამოირჩევა თავისი მოხატულობით. ექვთიმე თაყაიშვილის დიდი დამსახურებაა გადარჩენა პელაგია წერეთლისეული "ვეფხისტყაოსნისა", რომელიც სიუჟეტური მინიატურებით იყო დასურათებული. 

ექვთიმე თაყაიშვილის გულმოდგინების შედეგი იყო "ხელმწიფის კარის გარიგების" ხელნაწერის აღმოჩენა. ეს ხელნაწერი ექვთიმემ ქართლში მოგზაურობის დროს გაპარტახებულ სახლში იპოვა. ექვთიმე თაყაიშვილი მუდამ ცდილობდა, რომ ყოველივე ის, რასაც აღმოაჩენდა, უცვლელად გამოეცა. ასევე მოიქცა აღნიშნული ხელნაწერის მიმართაც. [[1920]] წლის მაისში თბილისის უნივერსიტეტის გამომცემლობამ "ხელმწიფის კარის გარიგება" მისი გამოკვლევით და წინასიტყვაობით გამოსცა. 

ექვთიმე თაყაიშვილმა სამგზის იმოგზაურა საქართველოს სამხრეთ ნაწილში (თურქეთის საქართველოში). პირველი ექსპედიცია მოეწყო [[1902]] წელს. ექსპედიციაში ექვთიმე თაყაიშვილთან ერთად მონაწილეობდნენ ხუროთმოძღვარი სიმონ კლდიაშვილი და ფოტოგრაფი ალექსანდრე მამუჩაიშვილი. ახალციხისა და ახალქალაქის ზოგ ძეგლთან ერთად მაშინ მათ გამოიკვლიეს არტაანის ოლქის ძეგლები და ოლთისის ოლქის ნაწილი. მეორე ექსპედიცია [[1907]] წელს მოეწყო. ამ მოგზაურობის დროს ექვთიმე თაყაიშვილმა ინახულა და აღწერა თორთუმის ხეობის ზემო წელში მდებარე ექექის ტაძარი, ამ ტაძრის სამხრეთით მდებარე სოფელ სოხროთის ტაძარი, ოთხთა ეკლესია, პარხლის ეკლესია და სხვა მნიშვნელოვანი ძეგლები. 

აქვე უნდა ითქვას ექვთიმე თაყაიშვილის პოლიტიკური მოღვაწეობის შესახებაც. [[1917]] წელს იგი იყო საქართველოს ეროვნულ-დემოკრატიული პარტიის ერთ-ერთი ფუძემდებელი. [[1919]]-[[1921]] წლებში კი იგი გახლდათ [[საქართველოს დემოკრატიული რესპუბლიკა|საქართველოს დემოკრატიული რესპუბლიკის]] ეროვნული პარლამენტის, - დამფუძნებელი კრების, თავმჯდომარის მოადგილე.

===ექვთიმე თაყაიშვილი ემიგრაციაში (1921-1946)===

[[1921]] წლის [[25 თებერვალი]] ტრაგიკული აღმოჩნდა დამოუკიდებელი საქართველოსთვის: ბოლშევიკური [[რუსეთი]]ს წითელმა არმიამ მოახდინა საქართველოს ოკუპაცია, მცირე ხნის შემდეგ კი ამას მოჰყვა მისი ფაქტობრივი ანექსიაც. [[1921]] წლის 11 მარტს ექვთიმე თაყაიშვილმა საქართველოს პირველი რესპუბლიკის ხელისუფლების სხვა წარმომადგენლებთან ერთად დატოვა საქართველო . იგი თითქმის მეოთხედი საუკუნის მანძილზე ცხოვრობდა და მოღვაწეობდა [[საფრანგეთი|საფრანგეთში]], მეურვეობდა რა საქართველოს ეროვნულ განძს, რომლის ოფიციალურ პატრონად მენშევიკური მთავრობა ითვლებოდა. განძი აუწერელი ფასეულობისაგან შედგებოდა. აქ იყო თბილისის მუზეუმების ძვირფასეულობა: ოქრო-ვერცხლის ხატები და თვალ-მარგალიტით მოოჭვილი სხვა საგანძური, ძვირფასი ხელნაწერები, ზუგდიდის დადიანისეული სასახლის განძეულობა, გელათისა და მარტვილის სამონასტრო ქონება, თბილისის სასახლის განძეულობა, ბორჯომის სასახლის ქონება და სხვა მრავალი. 

ექვთიმე თაყაიშვილი ერთხანს პარიზში ცხოვრობდა, შემდეგ კი გადავიდა [[ლევილი]]ს მამულში. ამავე დროს, იგი განაგრძობდა ნაყოფიერ სამეცნიერო-კვლევით მოღვაწეობას. მისი აღიარების დასტური იყო ის, რომ იგი ჯერ პარიზის ნუმიზმატთა საზოგადოების ([[1922]] წლის [[4 თებერვალი]]), ხოლო შემდეგ საფრანგეთის სააზიო საზოგადოების ([[1925]]) ნამდვილ წევრად აირჩიეს. [[1937]]-[[1939]] წლებში თაყაიშვილი იყო მის მიერვე დაარსებული "ქართული კულტურული და საარქეოლოგიო მასალების გამოცემის ფონდი"-ს თავმჯდომარე. ამასთან, იგი გახლდათ სამეცნიერო პერიოდული გამოცემის "Georgica" ([[ლონდონი]]) სარედაქციო საბჭოს წევრი.

ნიუ-იორკისა და ბრიტანეთის მუზეუმები ცდილობდნენ ხელში ჩაეგდოთ საქართველოს განძის თუნდაც მცირე ნაწილი. ფრანგი ისტორიკოსი მილე ნივთების ფოტოგრაფიულად გადაღების ნებართვას ითხოვდა. ექვთიმე თაყაიშვილი თავს ევლებოდა საქართველოს საუნჯეს და კატეგორიულ უარს ეუბნებოდა ყველას, ვინც კი განძთან დაკავშირებით რაიმეს ითხოვდა. ხედავდა რა უდიდეს ინტერესს განძისადმი, ექვთიმეს აწუხებდა მისი მომავალი ბედი. 

ექვთიმე თაყაიშვილს დიდი მცდელობა დასჭირდა იმისათვის, რომ სასამართლოს წესით უარეყო გრაფ ალექსანდრე ობოლენსკის ქვრივის, სამეგრელოს უკანასკნელი მთავრის ნიკოლოზ დადიანის ასულის, სალომე ობოლენსკაიას საჩივარი, რომელსაც პრეტენზია ჰქონდა [[ზუგდიდი]]ს მუზეუმიდან გატანილ განძეულობაზე. მართალია, ობოლენსკაიამ ვერ მიიღო უფლება დადიანების განძზე, მაგრამ იგი აღარც საქართველოს ეკუთვნოდა. [[ერთა ლიგა|ერთა ლიგის]] მიერ [[1933]] წელს საბჭოთა კავშირის ცნობამ მეტად  უარყოფითი გავლენა იქონია საქართველოს  ემიგრანტული მთავრობის მდგომარეობაზე: ხსენებულ წელს გაუქმდა საფრანგეთში საქართველოს საელჩო და მის ნაცვლად შეიქმნა "ქართული ოფისი". განძი საფრანგეთმა დაისაკუთრა. ექვთიმე თაყაიშვილი ბევრს ეცადა მიეღწია საფრანგეთის მთავრობის უსამართლო განაჩენის გაუქმებისათვის, მაგრამ ამაოდ. 

მხოლოდ [[II მსოფლიო ომი|II მსოფლიო ომის]] დასრულების შემდეგ გახდა შესაძლებელი განძის საქართველოში დაბრუნება. ჯერ კიდევ [[1944]] წლის ნოემბერში ექვთიმე თაყაიშვილი შეხვდა სსრ კავშირის ელჩს საფრანგეთში ა. ბოგომოლოვს, რომელსაც გააცნო განძთან დაკავშირებული ვითარება და შემწეობა სთხოვა, თანაც გადასცა ვრცელი მოხსენება გენერალ დე გოლის სახელზე. დე გოლმა განკარგულება გასცა საქართველოს საუნჯის დაბრუნების თაობაზე.

===სამშობლოში დაბრუნება, ცხოვრების ბოლო წლები (1945-1953)=== 

[[1945]] წლის 11 აპრილს ექვთიმე თაყაიშვილი თბილისში დაბრუნდა. ჩამოსვლის პირველი დღეებიდანვე  იგი აქტიურად თანამშრომლობდა მეცნიერებათა აკადემიასთან და თბილისის სახელმწიფო უნივერსიტეტთან, აქვეყნებდა სამეცნიერო ნაშრომებს საქართველოს ისტორიის საკითხებზე. [[1945]] წლის [[10 მაისი|10 მაისს]] არჩეულ იქნა თბილისის უნივერსიტეტის პროფესორად, [[1946]] წელს კი იგი აირჩიეს საქართველოს მეცნიერებათა აკადემიის აკადემიკოსად. 

[[1946]] წელს ექვთიმე თაყაიშვილი საჯაროდ წარდგა თბილისის უნივერსიტეტის პროფესორ-მასწავლებელთა წინაშე მოხსენებით "ევროპაში ნახული ქართული ძეგლები და იქვე შეკრებილი ცნობები ქართული ძეგლების შესახებ". მეტად მნიშვნელოვანია მის მიერ [[1949]] წელს სრული სამეცნიერო აპარატის თანხლებით გამოცემული სუმბატ დავითის ძის ქრონიკა ტაო-კლარჯეთის ბაგრატიონთა შესახებ.

დიდი მეცნიერი და მამულიშვილი გარდაიცვალა [[1953]] წლის [[21 თებერვალი|21 თებერვალს]], უკიდურეს გაჭირვებაში. მის დაკრძალვას ვაკის სასაფლაოზე მხოლოდ ორმოცამდე ადამიანი დაესწრო...

საბედნიეროდ, დღეს ღირსეულად დაფასდა ექვთიმე თაყაიშვილის უდიდესი ღვაწლი. იგი გადასვენებულია საზოგადო მოღვაწეთა მთაწმინდის პანთეონში. [[ქართული მართლმადიდებელი ეკლესია|ქართულმა მართლმადიდებელმა სამოციქულო ეკლესიამ]] იგი წმინდანად შერაცხა.

[[კატეგორია:ქართველები]]

[[en:Ekvtime Takaishvili]]
