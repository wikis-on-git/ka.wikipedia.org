<div style="float:right">[[Image:DimitriAmilakhvari.jpg]]</div>

'''დიმიტრი ამილახვარი''' (* [[1905]], [[ბაზორკინო]] (ახლანდ. [[ჩერმენი]]), თერგის ოლქი ― † [[1942]] წლის [[24 სექტემბერი]], [[ელ-ალამეინი]], ჩრდ. [[ეგვიპტე]]), [[საფრანგეთი|საფრანგეთის]] არმიის გამოჩენილი ქართველი მოღვაწე, საფრანგეთის უცხოური ლეგიონის პოლკოვნიკი. დაბადების ადგილის მიხედვით ,,ბაზორკა,,-დ იწოდებოდა. იგი იყო მე-19 საუკუნის გამოჩენილი სამხედრო და საზოგადო მოღვაწის, გენერალ [[ამილახვარი, ივანე|ივანე ამილახვრის]] (1829-1905) შვილიშვილი. მისი მამა, [[საქართველოს დემოკრატიული რესპუბლიკა|საქართველოს დემოკრატიული რესპუბლიკის]] ასევე სამხედრო მოღვაწე გიორგი ამილახვარი ოჯახით ემიგრაციაში წავიდა [[1921]] წელს, ბოლშევიკური [[რუსეთი]]ს მიერ [[საქართველო|საქართველოს]] ოკუპაცია-ანექსიისთანავე.

===განათლება===

[[1921]] წლამდე დიმიტრი ამილახვარი სწავლობდა [[თბილისი|თბილისის]] ქართულ სათავადაზნაურო გიმნაზიაში. [[1922]] წლიდან მისი ოჯახი დასახლდა [[პარიზი|პარიზში]], სადაც [[1926]] წელს ამილახვარმა წარჩინებით დაამთავრა სან-სირის ცნობილი სამხედრო სასწავლებელი, რომელიც ითვლება საფრანგეთის ყველაზე პრესტიჟულ უმაღლეს სამხედრო სკოლად. იმავე წელს დაიწყო მისი არც თუ ხანგრძლივი (16-წლიანი), მაგრამ სახელოვანი სამხედრო კარიერა საფრანგეთის უცხოურ ლეგიონში.

===მხედრული მოღვაწეობა 1926-1940 წლებში===

სენ-სირის სამხედრო სასწავლებლის დასრულებისთანავე ლეიტენანტი დიმიტრი ამილახვარი განამწესეს უცხოური ლეგიონის იმ ბრიგადაში, რომელიც განლაგებული იყო [[ჩრდილოეთ აფრიკა|ჩრდილოეთ აფრიკაში]]. აქ მან მოიხვეჭა უცხოური ლეგიონის ერთ-ერთი საუკეთესო ოფიცრის სახელი. მონაწილეობდა არაერთ მნიშვნელოვან სამხედრო ოპერაციაში. აქ მსახურობდა ამილახვარი [[II მსოფლიო ომი|II მსოფლიო ომის]] დაწყებამდე. ომის დაწყებისთანავე იგი ჩაირიცხა სიდი-ბელ-აბესში ([[ალჟირი]]) შექმნილ მე-13 ნახევარბრიგადაში.

[[1934]] წელს ლეიტენანტი ამილახვარი დაინიშნა აგადირის ზემდეგთა პროფესიული მომზადების სკოლის უფროსად. ამის შესახებ ცნობა გამოქვეყნდა ფრანგულ პრესაში. ამ დანიშვნის შესახებ ინფორმაცია გამოქვეყნებულია, აგრეთვე, ქართულ ემიგრანტულ პრესაშიც (იხ. გაზ. ,,თეთრი გიორგი,, , პარიზი, #74-75, 1934).

[[1940]] წლის მაის-ივნისში ამილახვარი იყო [[ნარვიკი]]ს ცნობილი ბრძოლის აქტიური მონაწილე, რისთვისაც სარდლობამ საბრძოლო ჯვრით დააჯილდოვა.

[[გერმანია|გერმანელთა]] მიერ საფრანგეთის ოკუპაციისთანავე უცხოური ლეგიონის მაიორი დიმიტრი ამილახვარი [[ლონდონი|ლონდონში]] ჩავიდა და შეუერთდა გენერალ [[დე გოლი, შარლ|შარლ დე გოლის]] ,,თავისუფალი საფრანგეთის,, არმიას.

===1940-1942===

,,თავისუფალი საფრანგეთის,, არმიის ჩამოყალიბებისთანავე ამილახვარი განამწესეს [[ერიტრეა|ერიტრეაში]]. აქ მან თავი ისახელა ქ. [[მასაუ]]ს აღებისას ([[1941]] წლის [[7 აპრილი]]). აქ მან და მისმა შენაერთმა ხელთ იგდეს [[იტალია|იტალიის]] რამდენიმე საესკადრო ნაღმოსანი და რამდენიმე ათეული ტყვე. ამისთვის მან კიდევ ერთხელ დაიმსახურა მაღალი სამხედრო ჯილდო.

ამის შემდეგ ამილახვარმა აქტიური მონაწილეობა მიიღო [[სირია|სირიის]] კამპანიაში და ხელმძღვანელობდა ქ. [[დამასკო]]ს აღებას. ამისათვის საფრანგეთის პროფაშისტურმა ხელისუფლებამ მას დაუსწრებლად მიუსაჯა სიკვდილით დასჯა. [[1941]] წლის მაისის დამლევს ქართველ ოფიცერს მიენიჭა უცხოური ლეგიონის პოლკოვნიკის (კოლონელის) სამხედრო წოდება. იმავდროულად იგი დაინიშნა ნახევარბრიგადის მეთაურად.

ამილახვრის ნახევარბრიგადამ გადამწყვეტი როლი შეასრულა გერმანელი გენერლის ე. რომელის არმიის წინააღმდეგ წარმოებულ ბრძოლებში. კერძოდ, მან უდიდესი წინააღმდეგობა გაუწია რომელის არმიას ბირ-ჰაკეიმის 15-დღიან ბრძოლაში, რომელიც სამხედრო ხელოვნების ისტორიაში ,,უდაბნოს ვერდენად,, არის სახელდებული ([[1942]] წლის [[26 მაისი]] - [[10 ივნისი]]). ამისთვის გენერალმა დე გოლმა ამილახვარი მხედრული წარჩინების უმაღლესი ნიშნით, - ,,გათავისუფლების ჯვრით,, დააჯილდოვა.

ამილახვარი გმირულად დაიღუპა [[1942]] წლის [[24 სექტემბერი|24 სექტემბერს]], ელ-ალამეინის ბრძოლის დროს. იგი დიდი პატივით იქნა დაკრძალული [[ლიბია|ლიბიის]] უდაბნოში.

სიკვდილის შემდეგ, საფრანგეთის პრეზიდენტის, გენერალ დე გოლის ბრძანებით კოლონელი დიმიტრი ამილახვარი დაჯილდოვდა ,,საპატიო ლეგიონი,,-ს უმაღლესი ორდენით. გარდა ამისა, მისი სახელი მიენიჭა სან-სირის სამხედრო აკადემიის [[1954]]-[[1956]] წლების გამოშვებას. ,,საფრანგეთის მთავრობამ ცნობილი სამხედრო სასწავლებლის,- სან-სირის 1954-56 წლის გამოშვებას დაარქვა დ. (ბასზორკა) ამილახვრის სახელობის გამოშვება. ცნობილია, რომ ასეთი პატივი ენიჭებათ მხოლოდ უაღრესად დამსახურებულ და სახელმოხვეჭილ მხედრებს. ამ ბრწყინვალე ოფიცრის უკანასკნელი ბრძოლა აღწერილი იყო ჟურნალ "The Voice of Free Georgia"-ს მეხუთე ნომერში ბატონ [[ჩხენკელი, ალექსი|ალექსი ჩხენკელის]] (საფრანგეთის უცხოური ლეგიონის პოლკოვნიკი, ,,საპატიო ლეგიონი,,-ს ორდენის კავალერი - რედ.) მიერ. საფრანგეთის სამხედრო შტაბისა და მთავრობის აკტი ადასტურებს ჩვენს ცნობას დ. ამილახვრის დიდი დამსახურების შესახებ. ჩვენ დიდ სიხარულს გამოვთქვამთ ჩვენი თანამემამულის ასე ღირსეულად დაფასების გამო... ,,-აღნიშნულია ნიუ-იორკში გამომავალი ქართული ემიგრანტული გაზეთის ,,ქართული აზრი,, პირველ ნომერში ([[1955]]).

[[კატეგორია:ქართველები]]

[[en:Dimitri Amilakhvari]]
