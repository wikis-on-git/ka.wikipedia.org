'''სიმონ (სიმონიკა) ბერეჟიანი''' (ნამდვილი გვარი - '''თაყაიშვილი''') (* [[1897]] ―    †     [[1942]]), ქართული პოლიტიკური ემიგრაციის თვალსაჩინო მოღვაწე, პოეტი, მწერალი, პუბლიცისტი და მხატვარი-კარიკატურისტი.

დაიბადა [[ქუთაისი|ქუთაისში]], ერმილე თაყაიშვილის მრავალშვილიან ოჯახში. დაამთავრა [[თბილისი|თბილისის]] ქართული სათავადაზნაურო გიმნაზია ([[1917]]). [[1918]]-[[1920]] წლებში იყო [[საქართველოს დემოკრატიული რესპუბლიკა|საქართველოს დემოკრატიული რესპუბლიკის]] ეროვნული არმიის ოფიცერი და მონაწილეობა მიიღო ყველა მნიშვნელოვან ბრძოლაში, რომელთა გადატანა მოუხდა პირველ ქართულ რესპუბლიკას.

[[1920]] წელს სიმონ ბერეჟიანი უმაღლესი განათლების მისაღებად გაიგზავნა [[გერმანია|გერმანიაში]]. სამი წლის მანძილზე სწავლობდა [[ბერლინი|ბერლინის]] ჰუმბოლდტის სახელობის უნივერსიტეტში.

[[1921]] წლის თებერვალ-მარტში ბოლშევიკურმა [[რუსეთი|რუსეთმა]] მოახდინა საქართველოს ოკუპაცია და ფაქტობრივი ანექსია. ამიტომ, ს. ბერეჟიანი იძულებული გახდა სამუდამოდ დარჩენილიყო ემიგრაციაში. [[1923]] წლის დამლევს იგი ჩავიდა [[პარიზი|პარიზში]], სადაც ჩაება ქართული ემიგრაციის საზოგადოებრივ, კულტურულ და პოლიტიკურ ცხოვრებაში.

[[1924]] წელს იგი აქტიურად მონაწილეობდა ეროვნული პოლიტიკური ორგანიზაციის "თეთრი გიორგი"-ს დაარსებაში და სიცოცხლის ბოლომდე იყო მისი თვალსაჩინო წევრი. [[1926]] წელს მისივე უშუალო მონაწილეობით დაარსდა აღნიშნული ორგანიზაციის გაზეთი "თეთრი გიორგი".

პარიზში გადასვლისთანავე სიმონ ბერეჟიანი შეუდგა მეტად ნაყოფიერ ლიტერატურულ და პუბლიცისტურ მოღვაწეობას. "სიმონ ბერი"-ს ფსევდონიმით მისი ლექსები და პუბლიცისტური წერილები სისტემატურად ქვეყნდებოდა ხსენებულ გაზეთში და ჟურნალში "ქართლოსი" (რომელიც ასევე პარიზში გამოდიოდა). მისი რამდენიმე წერილი გამოქვეყნებულია, აგრეთვე, ჟურნალში "კავკასიონი" (რედაქტორ-გამომცემელი: დოქტორი [[ნოზაძე, ვიქტორ|ვიქტორ ნოზაძე]], გამოჩენილი რუსთველოლოგი და საზოგადო მოღვაწე). ს. ბერეჟიანის პუბლიცისტური წერილებიდან და ფელეტონებიდან აღსანიშნავია: "ილია ჭავჭავაძე" (გაზ. "თეთრი გიორგი", #9, 1927), "მოხსენება შოთა რუსთაველზე" ("თეთრი გიორგი", #38, 1931), "ემიგრანტის დღიურიდან" ("თეთრი გიორგი" 1927), 1924 წლის ამბოხებისადმი მიძღვნილი წერილი ("თეთრი გიორგი", #7, 1927), "ჭირსა შიგან გამაგრება" ("თეთრი გიორგი", #98, 1936), "ქართული კონცერტი პარიზში" (ჟურნ. "ქართლოსი", #16-18, 1939) და ა.შ. გარდა ლექსებისა და პუბლიცისტური წერილებისა, "თეთრი გიორგი"-ს და "ქართლოსი"-ს ფურცლებზე ხშირად ქვეყნდებოდა სიმონ ბერეჟიანის შესანიშნავი კარიკატურები, რომელთა დიდი ნაწილი პოლიტიკურ თემებზეა შექმნილი. იგი სამართლიანად ითვლება ქართული პოლიტიკური კარი კარიკატურის ერთ-ერთ საუკეთესო ოსტატად. 

[[1941]] წელს ს. ბერეჟიანი ჩავიდა გერმანიაში და "სიმონ ბერგერ"-ის სახელით ჩაირიცხა [[ვერმახტი|ვერმახტის]] [[ქართული ლეგიონი|ქართულ ლეგიონში]], რომელსაც მეთაურობდა ვერმახტის ქართველი გენერალი [[მაღლაკელიძე, შალვა|შალვა მაღლაკელიძე]]. აქვე უნდა ითქვას, რომ ქართული ლეგიონი ემსახურებოდა არა ნაცისტურ იდეოლოგიას, არამედ საქართველოს საბჭოთა იმპერიის მარწუხებიდან დახსნას. იმავდროულად, ს. ბერეჟიანი აქტიურად მონაწილეობდა გერმანიაში მოქმედი '''ქართული სამოკავშირეო შტაბი'''-ს მუშაობაში.

იგი გაურკვეველ ვითარებაში დაიღუპა [[1942]] წლის დამლევს. სამწუხაროდ, მისი საფლავი დაკარგულად ითვლება.

[[1943]] წელს ვიქტორ ნოზაძის რედაქციით და დოქტორ [[ტუღუში, მარკოზ|მარკოზ ტუღუშის]] ვრცელი წინასიტყვაობით ბერლინში გამოიცა სიმონ ბერეჟიანის ლექსების კრებული.

[[კატეგორია:ქართველები]]
