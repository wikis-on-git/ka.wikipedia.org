'''კახეთის აჯანყება 1615''', კახეთის მოსახლეობის ბრძოლა ყიზილბაშ დამპყრობთა წინააღმდეგ.

[[ირანი|ირანის]] [[შაჰი|შაჰის]] [[აბას I|აბას I-ის]] ლაშქრობათა შედეგად შევიწროებული კახეთის მოსახლეობა შესაფერის მომენტს უცდიდა აჯანყების დასაწყებად. იმერეთში ლტოლვილმა [[თეიმურაზ I|თეიმურაზ I-მა]] [[სპარსელები|სპარსელთა]] წინააღმდეგ ერთობლივი ბრძოლის მიზნით კავშირი შეკრა დასავლეთ საქართველოს მეფე-მთავრებთან. აჯანყება დააჩქარა ოსმალური არმიის დაძვრამ სპარსეთის საზღვრებისაკენ. 

აჯანყება [[15 სექტემბერი|15 სექტემბერს]], [[ალავერდობა|ალავერდობას]] დაიწყო, მას სათავეში ედგნენ [[ჯორჯაძე, ნოდარ| ნოდარ ჯორჯაძე]] და [[ჯანდიერი, დავით| დავით ჯანდიერი]]. შეიარაღებული [[ქართველები]] შევიდნენ [[ალავერდი|ალავერდის]] ეკლესიის გალავანში, სადაც ყიზილბაში მეციხოვნეები იდგნენ და დათქმულ ნიშანზე ამოხოცეს ისინი. აჯანყებულებმა თეიმურაზ I მეფედ მიიწვეს. იგი კახეთში ჩავიდა და სათავეში ჩაუდგა აჯანყებას. კახეთის აჯანყებას მხარი აუბა შირვანმაც. აბას I-მა აჯანყების ჩასაქრობად 15-ათასიანი არმია გაგზავნა [[ალიყული-ხანი|ალიყული-ხანის]] სარდლობით.

ყიზილბაშების სარდლობასთან მყოფი ქართველები მტერს თეიმურაზ I-ის ლაშქრის მოძრაობის გზას უმალავდნენ, ხოლო სპარსელთა ჯარის გეგმებს აჯანყებულებს ატყობინებდნენ. ამით ისარგებლა თეიმურაზ I-მა და 5-6 ათასი კაცით დამარცხა მტრის ლაშქარი, რომლის ერთი ნაწილი  უბრძოლველად გაიქცა, ბევრი მდ. [[მტკვარი|მტკვარსა]] და [[არაგვი|არაგვში]] დაიხრჩო.



[[კატეგორია:საქართველოს აჯანყებები]]
