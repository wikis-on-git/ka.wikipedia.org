'''გიორგი VIII''' (კახეთში - გიორგი I), ქართლის მეფე [[1446]]-[[1466]], კახეთისა - [[1466]]-[[1476]]. [[ალექსანდრე I, დიდი | ალექსანდრე I დიდის]] ძე. მის დროს ძირითადად დამთავრდა საქართველოს ერთიანი ფეოდალური მონარქიის სამეფო-სამთავროებად დაშლის ხანგრძლივი პროცესი. თავდაპირველად სამეფოს ჩამოსცილდა [[სამცხე-საათაბაგო]]. დასავლეთ საქართველოში გამეფების პრეტენზიით გამოვიდა სამოქალაქოს ერისთავი [[ბაგრატ VI | ბაგრატი]], რომელმაც გიორგი VIII-ს ომი გამოუცხადა. ჩიხორის ბრძოლაში ([[1463]]) გიორგი VIII დამარცხდა. [[1465]] სამცხის მთავარმა [[ყვარყვარე II ჯაყელი | ყვარყვარე II]] [[ათაბაგი | ათაბაგმა]] გიორგი VIII ტყვედ ჩაიგდო. ამით ისარგებლა ბაგრატმა და [[1466]] თავი საქართველოს მეფედ გამოაცხადა. ტყვეობიდან განთავისუფლებული გიორგი VIII [[1466]] იძულებული გახდა კახეთს გასულიყო, რითაც დასაბამი მისცა კახეთის ცალკე სამეფოდ გამოყოფას. 

გიორგი VIII პირველი ქართველი მეფეა, რომელმაც თავისი მეფობის დროს ანტიოსმალური კოალიციის მოწყობის მიზნით ევროპაში გააგზავნა ელჩობა [[1458-1459]]. ერთი წლით ადრე რომის პაპმა [[კალიქსტ III|კალიქსტ III-მ]] მიმართა წერილობით მას და მათ, "ვინც აღმოსავლეთში (საქართველოში) რომის წესს მისდევენ" და თანხმობას აცხადებს გიორგი VIII-ის თხოვნაზე, დაამტკიცოს პატრიარქად ქართველთა მიერ არჩეული პიროვნება და მოითხოვა, რომ ეს პირი იყოს გამორჩეულად პატიოსანი, განსწავლული და ეწვიოს არჩევის შემდეგ რომს. ამის შემდეგ კი გიორგი VIII-მ და ყვარყვარე II-მ გამოაცხადეს თავი პაპის მორჩილებად, აირჩიეს რა უკვე საქართველოში მყოფი პაპის ელჩი (ნუნციუსი), [[ფრანცისკანელთა ორდენი|ფრანცისკანელი]] [[ლუდოვიკე (ლუი) ბოლონიელი|ლუდოვიკე ბოლონიელი]] თავიანთ პატრიარქად და სთხოვეს ამასობაში ახლადარჩეულ პაპს [[პიუს II|პიუს II-ს]] ამ არჩევანის დატკიცება. ლუდოვიკე ბოლონიელმა წარუდგინა პაპს მასთან ერთად ჩასული გიორგისა და ყვარყვარეს ქართველი ელჩები, რომელთა პაპს აღუთქვეს ყველა ქართველ მთავართა ერთიანობა: "...თქვენმა ნუნციომ (ლუდოვიკე ბოლონიელმა) რა უბრძანა, მაშინვე შერიგდნენ და აწ მზად არიან დაუწყონ ომი ოსმალებს, როდესაც კი თქვენ უბრძანებთ. 120.000 მეომარნი მზად არიან ეომონ მუჰამედ იმპერატორს აზიაში ... . აგრეთვე გაუწყებთ, რომ ჩვენთან შეერთებულნი არიან ბენდიან სამეგრელოსა და აფხაზეთის მეფე, ბაგრატ მეფე ივერიელებისა, რომლებსაც აწ უწოდებენ გეორგიანებს და მამია გურიის მთავარი... აწ მხოლოდ ამას გთხოვთ, რომ ლუდოვიკე, რომელმაც აქ მოგვიყვანა, დაადგინოთ პატრიარქად იმათზე, ვინც აღმოსავლეთში რომის წესს მისდევენ და თქვენს საყდართან შეერთებულნი არიან." პიუს II არჩევანს უმტციცებს და ცდილობს ანტიოსმალური კოალიცია ევროპელ მეფეთა ჩართვით განამტკიცოს. თავის მხრივ ლუდოვიკო ბოლონიელი ამაოდ ცდილობდა საქართველოში ანტიოსმალური მიზნით მეფეთა შორის თავისივე მიერ შექმნილი ერთიანობის შენარჩუნებას. 

ქართველი ელჩები ეწვივნენ არა მარტო პაპს, არამედ საფრანგეთის მეფეს შარლ VII-ს ([[1422]]-[[1461]]), შემდეგ მის შვილს ლუი XI-ს ([[1461]]-[[1482]]), მაგრამ ელჩობას შედეგი არ მოჰყოლია, რადგანაც ევროპის ქვეყნებმა ოსმალეთთან მორიგება არჩიეს. [[კატეგორია:ქართველები]]

[[კატეგორია:საქართველოს მეფეები]]
