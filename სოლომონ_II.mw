'''სოლომონ II''' (* [[1772]] ―   † [[7 თებერვალი]]. [[1815]], [[ტრაპიზონი]]), იმერეთის მეფე [[1789]]-[[1810]], [[სოლომონ I | სოლომონ I-ის]] ძმის, არჩილის, ძე. იზრდებოდა ქართლ-კახეთში დედასთან, [[ერეკლე II | ერეკლე II-ის]] ასულ ელენესთან. უმემკვიდრო სოლომონ I-მა სიცოცხლეშივე ტახტი ძმისწულს, დავითს, უანდერძა, მაგრამ იმერეთის გავლენიანმა ფეოდალებმა სოლომონ I-ის გარდაცვალების შემდეგ მცირეწლოვანი დავითის ნაცვლად [[დავით II, გიორგი VII-ის ძე| დავით გიორგის ძე]] (დავით II) გაამეფეს. ახალი მეფის თვითმპყრობელური პოლიტიკით უკმაყოფილო თავადების, ერეკლე II-ისა და ოდიშის მთავარ გრიგოლ დადიანის დახმარებით [[მათხოჯის ბრძოლა 1789 | მათხოჯის ბრძოლაში]] ([[1789]]) დავით არჩილის ძემ გაიმარჯვა და გამეფდა სოლომონ II-ის სახელით (სოლომონ I-ის პატივისაცემად). ხელისუფლებისათვის ბრძოლის პერიოდში ქვეყანაში ფეოდალური ანარქია სუფევდა, სოლომონ II-ის პოზიცია მტკიცე არ იყო. დავით II ტახტისათვის ბრძოლას განაგრძობდა. სოლომონ II დასავლეთ საქართველოს გაერთიანებას ცდილობდა; მან პირველ რიგში ოდიშის დამორჩილება სცადა, მაგრამ მიუხედავად მცირე წარმატებისა, მიზანს ვერ მიაღწია. რუსეთის მთავრობა ამ წინააღმდგეგობას თავის სასარგებლოდ იყენებდა. [[1804]] წლის 25 აპრილს სოლომონ II-მ რუსეთის ქვეშევრდომობა [[ელაზნაურის შეთანხმება 1804 | აღიარა]], მაგრამ ტახტის დაკარგვას ვერ ურიგებდებოდა და მის შესანარჩინებლად იბრძოდა. [[1810]] წლის 20 თებერვალს რუსეთის სარდლობამ ქუთაისში სოლომონ II ტახტიდან ჩამოაგდო და იმერეთში რუსეთის მმართველობის შემოღება გამოაცხადა. სოლომონ II მოტყუებით ჩაიგდეს ხელში და თბილისში ჩაიყვანეს, მაგრამ იგი თბილისიდან გაიქცა და ახალციხის საფაშოს შეაფარა თავი. [[1810]] სოლომონ II იმერეთში დაბრუნდა და მოსახლეობას აჯანყებისაკენ მოუწოდა. შეიარაღებულ ბრძოლაში სოლომონ II [[იმერეთის აჯანყება 1810 | დამარცხდა]] და თავი კვლავ ახალციხეს შეაფარა, საიდანაც ოსმალეთში გადავიდა. ემიგრაციაში იგი ცდილობდა უცხო ძალის გამოყენებით (ოსმალეთი, ირანი, საფრანგეთი) იმერეთში მეფობის აღდგენას, მაგრამ უშედეგოდ. დასაფლავებულია ტრაპიზონში წმინდა გიორგის სახელობის ბერძნების ეკლესიის გალავანში.




[[კატეგორია:ქართველები]]
[[კატეგორია:საქართველოს მეფეები]]
