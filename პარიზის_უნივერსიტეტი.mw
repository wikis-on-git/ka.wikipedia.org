[[სურათი:Sorbonne_17thc.jpg|thumb|right|250px|სორბონა, პარიზი, მე-17 საუკუნის გრავიურა]] ისტორიული '''პარიზის უნივერსიტეტი''' (ფრ. Université de Paris) პირველად გაჩნდა მე-12 საუკუნის მეორე ნახევარში. [[1970]] წელს რეორგანიზაციის შედეგად იგი დაიყო 13 ავტონომიურ უნივერსიტეტად (პარიზის უნივერსიტეტი I–XIII).  უნივერსიტეტს ხშირად მოიხსენიებენ როგორც სორბონას იგივე სახელწოდების კოლეგიატის (Collège de Sorbonne) მიხედვით, რომელიც [[1257]] წელს [[სორბონი, რობერ|რობერ დე სორბონმა]] დააფუძნა, თუმცა თვით უნივერსიტეტი უფრო ძველია და სორბონა მხოლოდ მისი შემადგენელი ნაწილია. უნივერსიტეტის 13 შთამომავლიდან პირველი ოთხი სორბონაში იმყოფება, შემდგომი სამისთვის კი სორბონა ტიტულის ნაწილია. ცამეტივე უნივერსიტეტს დღემდე საერთო [[რექტორი]] ჰყავს, რომელსაც ოფისი სორბონაში აქვს.

სორბონა რჩება მსოფლიოში ერთ-ერთ ყველაზე სახელგანთქმულ და პრესტიჟულ უნივერსიტეტად. მისი სტუდენტ-მასწავლებლებიდან მრავალი ნობელის პრემიის ლაურეატი და დასავლური ტრადიციების მიმდევარი უდიდესი ინტელექტუალი, პოლიტიკური თეორეტიკოსო, მეცნიერი, ინჟინერი, ექიმი, თეოლოგი თუ ხელოვანი გამოსულა.


==შუა საუკუნეების უნივერსიტეტის ფესვები და ორგანიზაცია==
სხვა შუა საუკუნეების უნივერსიტეტთა ([[ბოლონიის უნივერსიტეტი]], [[ოქსფორდის უნივერსიტეტი]], [[კოიმბრას უნივერსიტეტი]], [[სალამანკას უნივერსიტეტი]]) მსგავსად, მაგრამ გვიანდელთაგან ([[პრაღის უნივერსიტეტი]] და [[ჰაიდელბერგის უნივერსიტეტი]]) განსხვავებით პარიზის უნივერსიტეტი სპეციალური დამფუძნებელი აქტის (მაგ. სამეფო ჩარტერი) შედეგად არ შექმნილა. ის მე-12 საუკუნის მეორე ნახევარში აღმოცენდა [[ნოტრ-დამის კათედრალი|ნოტრ-დამის კათედრალთან]] როგორც კორპორაცია, მსგავსად სხვა შუასაუკუნეობრივი კორპორაციებისა, როგორებიც სავაჭრო და ხელოვანთა გილდიებს წარმოადგენდნენ. შუასაუკუნეების ლათინურ ტერმინს ''universitas'' უფრო ფართო გილდიის მნიშვნელობა აქვს და პარიზის უნივერსიტეტი ცნობილი იყო, როგორც ''universitas magistrorum et scholarium'' (მაგისტრთა და სქოლასტთა გილდია).

უნივერსიტეტს, რომელიც ბოლონიასთან ერთად სხვა შუასაუკუნეების უნივერსიტეტების მოდელი გახდა, ჰქონდა ოთხი ფაკულტეტი - ხელოვნების, მედიცინის, იურისპრუდენციისა და თეოლოგიის. ხელოვნებათა ფაკულტეტი რანგით ყველაზე დაბალი იყო, თუმცა ამასთან ყველაზე მრავალრიცხოვანი, ვინაიდან სტუდენტებს თავდაპირველად ეს ფაკულტეტი უნდა დაემთავრებინათ უფრო მაღალი რანგის ფაკულტეტზე მოსახვედრად. სტუდენტები იყოფოდნენ ოთხ ძირითად ნაციონად - ენობრივი ან რეგიონალური წარმომავლობის მიხედვით - საფრანგეთის, ნორმანდიის, პიკარდის და ინგლისის, თუმცა ბოლო მათგანი მოგვიანებით ალემანიის (გერმანიის) ნაციონად გახდა ცნობილი. ყოველ ნაციონში მიღება მათ სახელობით კუთვნილებას სცილდებოდა, ასე მაგალითად ინგლისურ-გერმანულ ნაციონში ფაქტობრივად სტუდენტებს სკანდინავიიდან და აღმ. ევროპიდანაც იღებდნენ.

==სორბონის კოლეჯი==
სორბონის კოლეჯი (ფრ. Collège de Sorbonne) დაფუძნდა [[1257]] წელს საფრანგეთის მეფე [[ლუი IX]]-ის პირადი მოძღვრის რობერ დე სორბონის ([[1201]]-[[1274]]) მიერ, ვის სახელსაც ის დღემდე ატარებს. იგივე სახელს ატარებს მისი მთავარი კამპუსი პარიზში, სადაც ამჟამად რამდენიმე უნივერსიტეტია (ყოფილი პარიზის უნივერსიტეტის შთამომავლები) პარიზის რექტორატთან ერთად.

თავდაპირველად ის შეიქმნა 20 თეოლოგი სტუდენტისთვის. მან სწრაფაც მოიხვეჭა სწავლების ცენტრის რეპუტაცია და მე-13 საუკუნისთვის მასში უკვე 20.000-მდე უცხოელი სტუდენტი სწავლობდა, რამაც პარიზი დასავლური სამყაროს ცოდნის დედაქალაქი გახადა. დღემდე უცხოელი სტუდენტები ქმნიან უნივერსიტეტის კამპუსის მნიშვნელოვან ნაწილს.

სორბონა მალევე საფრანგეთის უმნიშვნელოვანესი თეოლოგიური ინსტიტუტი გახდა. [[1622]]-[[1626]] წლებში კარდინალმა [[კარდინალი რიშელიე|რიშელიემ]] განაახლა სორბონა და უნივერსიტეტის თანამადროვე შენობები ამ თარიღის არქიტექტურას განეკუთვნება. კარდინალის საპატივცემლოდ [[1637]] წელს სორბონის სამლოცველო იქნა დამატებული. რიშელიეს გარდაცვალების შემდეგ [[1642]] მისი ცხედარი სამლოცველოს ძვალთსაცავში იქნა დასვენებული.

ფაკულტეტის ეკლესიასთან ახლო კავშირმა საფრანგეთის რევოლუციის დროს მისი დახურვა განაპირობა, თუმცა [[1808]] წელს ნაპოლეონის ბრძანებით მან განაახლა მუშაობა, როგორც პარიზის უნივერსიტეტის ნაწილმა. 1885 წლამდე სორბონა უნივერსიტეტის თეოლოგიის ფაკულტეტსა და პარიზის აკადემიას მოიცავდა. მე-19 საუკუნის ბოლოს სორბონა მთლიანად გაემიჯნა რელიგიას.



[[კატეგორია:საფრანგეთის უნივერსიტეტები]]
