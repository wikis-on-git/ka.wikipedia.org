მეოცე საუკუნის მეორე ნახევრის ქართულ ეროვნულ-განმათავისუფლებელ მოძრაობას  [[გამსახურდია, ზვიად|ზვიად გამსახურდიას]] და [[კოსტავა, მერაბ|მერაბ კოსტავას]] მეთაურობით სათავე დაედო ჯერ კიდევ [[1954]] წელს, როდესაც მათ შექმნეს ახალგაზრდული პატრიოტული იატაკქვეშა ორგანიზაცია "გორგასლიანი", რომელიც ავრცელებდა საბჭოთა იმპერიის საწინააღმდეგო, ეროვნული შინაარსის პროკლამაციებს. ორგანიზაცია განსაკუთრებით გააქტიურდა [[1956]] წელს. სწორედ მისმა აქტიურობამ ეროვნული ჟღერადობა შესძინა აღნიშნული წლის ცნობილ გამოსვლებს საქართველოში. იმავე წელს ზვიად გამსახურდია, მერაბ კოსტავა და "გორგასლიანი"-ს რამდენიმე სხვა წარმომადგენელი დაპატიმრებულ იქნენ საბჭოთა "სუკ"-ის ("კგბ") მიერ.

საქართველოს ეროვნულ-განმათავისუფლებელი მოძრაობის ახალი ტალღა აგორდა [[1960]]-იან წლებში, ისევ და ისევ ზვიად გამსახურდიას (1939-1993) და მისი სულიერი ძმის, - მერაბ კოსტავას (1939-1989) თაოსნობით. მოძრაობამ განსაკუთრებით გააქტიურდა [[1974]] წლიდან, როდესაც მათი ინიციატივით შეიქმნა საქართველოში ადამიანის და ერის უფლებათა დამცავი პირველი სერიოზული ორგანიზაცია - '''ადამიანის უფლებათა საინიციატივო ჯგუფი'''. სწორედ ამ ჯგუფის ბაზაზე [[1976]] წელს მათივე ხელმძღვანელობით დაფუძნდა ყოფილ საბჭოთა იმპერიაში ადამიანის უფლებათა პირველი ლეგალური, ჰელსინკის შეთანხმების ([[1975]]) ხელშემწყობი ორგანიზაცია, - [[საქართველოს ჰელსინკის ჯგუფი]] ([[1989]] წელს ჯგუფს ეწოდა [[საქართველოს ჰელსინკის კავშირი]]). ორგანიზაციის უცვლელი თავმჯდომარე იყო საქართველოს ეროვნულ-განმათავისუფლებელი მოძრაობის აღიარებული ლიდერი ზვიად გამსახურდია. უნდა აღინიშნოს, რომ ეს ორგანიზაცია იმთავითვე მკვეთრად განსხვავდებოდა ყველა სხვა ანალოგიური ჯგუფისაგან: იგი გახლდათ სწორედ ეროვნული ხასიათით გამორჩეული ორგანიზაცია და სრულიად კანონზომიერად სწორედ იგი იქცა ეროვნულ-განმათავისუფლებელი მოძრაობის უმთავრეს ბირთვად (მასთან ერთად ამ მოძრაობაში დიდი წვლილი შეიტანა ზ. გამსახურდიას და მ. კოსტავას თაოსნობით დაფუძნებულმა მეორე ორგანიზაციამ - [[სრულიად საქართველოს წმინდა ილია მართლის საზოგადოება|სრულიად საქართველოს წმ. ილია მართლის საზოგადოებამ]]). ჰელსინკის ჯგუფი გამოსცემდა ეროვნულ-პოლიტიკური ხასიათის თვითგამოცემით ჟურნალებს ("საქართველო", "ოქროს საწმისი", "საქართველოს მოამბე" და სხვა), ავრცელებდა პროკლამაციებს, აქტიურად გამოდიოდა საქართველოს კულტურულ-ისტორიული ძეგლების დასაცავად. ბუნებრივია, ჯგუფის და მისი ლიდერების ამგვარი მოღვაწეობა არ გამოჰპარვია საბჭოთა სპეცსამსახურებს. [[1977]] წელს დაპატიმრებულ იქნენ ზვიად გამსახურდია, მერაბ კოსტავა და მოძრაობის რამდენიმე სხვა წარმომადგენელი. მათ საკუთარ თავზე გამოსცადეს საბჭოთა ტირანიის მიერ შექმნილი წამების ისეთი საშინელი მექანიზმის მოქმედება, როგორიც გახლდათ მოსკოვის ე.წ. '''სერბსკის ინსტიტუტი'''. ამის შემდეგ ზ. გამსახურდია გადაასახლეს დაღესტანში (კოჩუბეიში), საიდანაც გაათავისუფლეს [[1979]] წელს. შემთხვევითი არ არის ის ფაქტი, რომ [[1978]] წელს [[აშშ|აშშ-ის]] კონგრესმა სხვა თვალსაჩინო დისიდენტებთან ერთად ზვიად გამსახურდიაც წარადგინა მშვიდობის ნობელის პრემიაზე.  გათავისუფლებისთანავე იგი სათავეში ჩაუდგა მოძრაობას მ. კოსტავას პატიმრობიდან დასახსნელად, რაც განხორციელდა 8-წლიანი ბრძოლის შემდეგ, - [[1987]] წელს. იმავე წელს მათი თაოსნობით საქართველოში დაიწყო ეროვნულ-განმათავისუფლებელი ბრძოლის ახალი, გადამწყვეტი ეტაპი. 

[[1988]]-[[1989]] წლებში ზ. გამსახურდია და მ. კოსტავა იყვნენ თაოსანნი და აქტიური მონაწილენი საქართველოში ჩატარებული თითქმის ყველა მნიშვნელოვანი აქციისა. მათ შორის განსაკუთრებით აღსანიშნავია [[1989]] წლის აპრილის მრავალათასიანი მშვიდობიანი საპროტესტო აქცია თბილისში. აქცია დასრულდა [[9 აპრილი|9 აპრილის]] სისხლიანი ტრაგედიით, როდესაც მოსკოვის კრემლის მითითებით საგანგებოდ გამოგზავნილმა სადესანტო შენაერთმა ორლესული სასანგრე ნიჩბებით დაჩეხა აქციის მონაწილენი (როგორც ცნობილია, გამოყენებულ იქნა მომწამლავი გაზი და ცეცხლსასროლი იარაღიც). იმავე დღეს აქციის სხვა ლიდერებთან ერთად დააპატიმრეს ზ. გამსახურდია და მ. კოსტავა.
მიუხედავად ამ სასტიკი, სისხლიანი დარბევისა, ეროვნულ-განმათავისუფლებელი მოძრაობის ლიდერთა თაოსნობით მთელი ქართველი ერი დაირაზმა ბოროტების იმპერიის წინააღმდეგ. 9 აპრილის ტრაგედია იმავდროულად იყო ის მიჯნა, როდესაც მთელი ერი, საქართველოს მთელი მოსახლეობა გამოვიდა იმპერიის წინააღმდეგ. სწორედ ამიტომ, დამოუკიდებელი საქართველოს პირველი პრეზიდენტის ზვიად გამსახურდიას ინიციატივით [[1991]] წლის სწორედ 9 აპრილს [[საქართველოს რესპუბლიკის უზენაესი საბჭო|საქართველოს რესპუბლიკის უზენაესმა საბჭომ]] გამოაცხადა საქართველოს სახელმწიფოებრივი დამოუკიდებლობის აღდგენა. სამწუხარო ის იყო, რომ ამას ვერ მოესწრო საქართველოს ეროვნული გმირი მერაბ კოსტავა, რომელიც მეტად საეჭვო ვითარებაში დაიღუპა [[1989]] წლის ოქტომბერში.

საქართველოს ეროვნულ-განმათავისუფლებელი მოძრაობის უდიდესი გამარჯვებით დასრულდა [[1990]] წლის [[28 ოქტომბერი|28 ოქტომბრის]] პირველი მრავალპარტიული, დემოკრატიული და არასაბჭოთა არჩევნები, რომელშიც ხმათა აშკარა უმრავლესობით გაიმარჯვა პოლიტიკური პარტიებისა და ორგანიზაციების საარჩევნო ბლოკმა "[[მრგვალი მაგიდა-თავისუფალი საქართველო]]" ზვიად გამსახურდიას ხელმძღვანელობით. ამას მოჰყვა [[1991]] წლის [[31 მარტი|31 მარტის]] საყოველთაო-სახალხო რეფერენდუმი, იმავე წლის 9 აპრილს '''საქართველოს სახელმწიფოებრივი დამოუკიდებლობის აღდგენის აქტი'''-ს მიღება, ხოლო 26 მაისს ზ. გამსახურდიას არჩევა საქართველოს დამოუკიდებელი რესპუბლიკის პირველ პრეზიდენტად.

საუბედუროდ, ეროვნული მოძრაობის გამარჯვებისთანავე აქტიურად დაიწყეს ძირგამომთხრელი მუშაობა ანტიეროვნულმა ძალებმა, შეიარაღებულმა ოპოზიციამ, რუსეთის ნეოიმპერიის სპეცსამსახურების აგენტურამ და რუსულმა სამხედრო მანქანამ. მათი მოქმედების სავალალო შედეგი გახლდათ [[1991]] წლის [[22 დეკემბერი|22 დეკემბერს]] დაწყებული კრიმინალური სამხედრო გადატრიალება, რომელიც დასრულდა [[1992]] წლის [[6 იანვარი|6 იანვარს]], პრეზიდენტ ზვიად გამსახურდიას და მისი კანონიერი ხელისუფლების სამშობლოდან გაძევებით. სამხედრო გადატრიალების შედეგად ქვეყანას სათავეში ჩაუდგა არალეგიტიმური, ფაქტობრივი ხელისუფლება დიქტატორ [[შევარდნაძე, ედუარდ|ე. შევარდნაძის]] ხელმძღვანელობით. საქართველოსთვის უაღრესად სავალალო იყო შევარდნაძის რეჟიმის 12-წლიანი ბატონობა: 1992 წელს საქართველოს იურისდიქციას ფაქტობრივად ჩამოცილდა შიდა ქართლის დიდი ნაწილი (ე.წ. "სამხრეთ ოსეთი"), 1993 წლის სექტემბერში სრული კატასტროფით დასრულდა შევარდნაძის მიერ პროვოფირებული დანაშაულებრივი ომი აფხაზეთში (რის შედეგად ეს რეგიონიც აღარ ემორჩილება საქართველოს იურისდიქციას), საკუთარ სამშობლოში დევნილად იქცა 300,000-მდე ადამიანი, 1993 წლის 31 დეკემბერს ტრაგიკულად დასრულდა საქართველოს პირველი პრეზიდენტის ზვიად გამსახურდიას სიცოცხლე, განადგურდა ქვეყნის ეკონომიკა, მრეწველობა და სოფლის მეურნეობა, ყოველდღიურ მოვლენად იქცა პოლიტიკური ნიშნით რეპრესიები, საპატიმროები გაივსო დევნილი კანონიერი ხელისუფლების მხარდამჭერი პოლიტიკური პატიმრებით, მათხოვრულ მდგომარეობაში აღმოჩნდა ქვეყნის მოსახლეობის 80% (ყოველივე ეს ზედმიწევნით, დოკუმენტურად არის დადასტურებული ადამიანის უფლებათა დამცავი საერთაშორისო ორგანიზაციების მიერ).

ადამიანის უფლებათა უხეშმა და მასობრივმა დარღვევებმა, შევარდნაძის ხელისუფლებაში გამეფებულმა ზღვარდაუდებელმა კორუფციამ და ბოლოს - [[2003]] წლის [[2 ნოემბერი|2 ნოემბრის]] საპარლამენტო არჩევნების შედეგების ტოტალურმა გაყალბებამ (ასევე იქნა გაყალბებული 1992, 1995, 1999 წლების არჩევნები) გამოიწვია საქართველოს მოსახლეობის უდიდესი ნაწილის მღელვარება. [[2003]] წლის 14-23 ნოემბრის მშვიდობიანი დაუმორჩილებლობის მოძრაობა დასრულდა აღნიშნული წლის [[23 ნოემბერი|23 ნოემბრის]] "[[ვარდების რევოლუცია|ვარდების რევოლუციით]]" და შევარდნაძის კრიმინალური რეჟიმის გადადგომით. [[2004]] წლის [[4 იანვარი|4 იანვრის]] ვადამდელ საპრეზიდენტო არჩევნებში გამარჯვება მოიპოვა "'''ერთიანი ნაციონალური მოძრაობის'''" ლიდერმა [[სააკაშვილი, მიხეილ|მიხეილ სააკაშვილმა]].

[http://mamuli.net/simartle/bpg/publications_list.asp?vjob=vsub,32 ვიდეო-დოკუმეტები ეროვნული მოძრაობის შესახებ]

[http://www.memo.ru/history/diss/books/ALEXEEWA/Chapter7.htm ГРУЗИНСКОЕ НАЦИОНАЛЬНОЕ ДВИЖЕНИЕ]
