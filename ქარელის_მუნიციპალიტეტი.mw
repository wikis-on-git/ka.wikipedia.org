'''ზოგადი ცნობები'''. ადმინისტრაციული რაიონი [[შიდა ქართლის მხარე|შიდა ქართლის]] მხარეში. რაიონის ტერიტორია 1917 წლამდე  ტფილისის გუბერნიის დუშეთის მაზრაში შედიოდა, 1917-29 წლებში - დუშეთის მაზრაში, 1929-30 წლებში - ტფილისის ოლქში, ხოლო 1930-39 წლებში - გორისა და ხაშურის რაიონებში. სამხრეთ ოსეთის ავტონომიური ოლქის გაუქმების შემდეგ ქარელის რაიონს მიეკუთვნა ყოფილი ყორნისის (ზნაურის) რაიონის ტერიტორია. რაიონის ადმინისტრაციული ცენტრია ქალაქი [[ქარელი]]. 


'''ბუნება'''. მდებარეობს შიდა ქართლის ვაკეზე. ტერიტორია - 1099 კვ.კმ., მათ შორის სასოფლო-სამეურნეო სავარგულებს უკავია 540 კვ.კმ. რაიონის ტერიტორიაზე მიედინება მდინარეები [[მტკვარი]], [[ძამა]], დასავლეთი, შუა და აღმოსავლეთი [[ფრონე]]ები. სოფელ აბანოსთან არის წყალბადგოგირდოვანი წყაროები.


'''მოსახლეობა'''. მოსახლეობის რიცხოვნობა - 56 ათასი კაცი; სიმჭიდროვე - 50 კაცი კვ.კმ-ზე. რაიონში  84 დასახლებული პუნქტია: 1 ქალაქი, 1 დაბა და 82 სოფელი. სოფელი რუისი ერთ-ერთი უდიდესია საქართველოში, აქ 6 ათასზე მეტი მოსახლეა.


'''მმართველობა'''. რაიონის წარმომადგენლობითი ორგანოა რაიონის საკრებულო, ხოლო აღმასრულებელი ორგანო - გამგეობა. რაიონის ადგილობრივი თვითმმართველობის ადმინისტრაციული ერთეულებია: 
*''ქალაქის საკრებულო'' - 1: ქარელი;
*''დაბის საკრებულო'' - 1: აგარა;
*''თემის საკრებულო'' - 14: აბისის, ავლევის, ახალსოფლის, ბებნისის, ბრეთის, ბრეძის, დვანის, დირბის, ზემო ხვედურეთის, ზღუდრის, კეხიჯვრის, მოხისის, ფცის, თიღვის.
*''სოფლის საკრებულო'' - 1: რუისი, ურბნისი.


'''ეკონომიკა'''. რაიონში მდებარეობს აგარის შაქრის ქარხანა, კვების მრეწველობის საწარმოები. სოფლის მეურნეობის წამყვანი დარგებია: მეხილეობა, მეჭარხლეობა, მებოსტნეობა-მებაბაღჩეობა, მევენახეობა, მეცხოველეოყა და სხვა. აქ გადის ამიერკავკასიის რკინიგზის მთავარი მაგისტრალი, საავტომობილო გზები.


'''კულტურა'''. რაიონში 56 სახელმწიფო ზოგადსაგანმანათლებლო სკოლაა, 1 საშუალო პროფესიული სასწავლებელი, 36 ბიბლიოთეკა, 1 თეატრი და  მხარეთმცოდნეობის მუზეუმი. 


'''ღირშესანიშნაობანი'''. ქარელის რაიონში მდებარეობს არქიტექტურის და კულტურის მნიშვნელოვანი ძეგლები: მძოვრეთის ციხე-დარბაზის კომპლექსი, სამწევრისის ეკლესია, ყინწვისის კომპლექსი, ისტორიული სოფლები რუისი და ურბნისი.

{{შიდა ქართლი}}
