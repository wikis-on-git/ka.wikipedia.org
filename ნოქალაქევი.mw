[[სურათი:nokalakevi east gate.jpg|thumb|250px|ნოქალაქევის აღმ. კარიბჭე.]]
[[სურათი:nokalakevi 40 martirs' church.jpg|thumb|250px|ორმოც წამებულთა ეკლესია.]]
[[სურათი:nokalakevi museum.jpg|thumb|250px|ეთნოგრაფიული მუზეუმი.]]
'''ნოქალაქევი'''  (პირდ. მნიშვ. ”ადგილი სადაც ადრე ქალაქი არსებობდა”), ისტორიული ციხე-ქალაქი დასავლეთ საქართველოში, ამჟამად სოფელი ნაქალაქევი და არქეოლოგიური მიდამოა [[სენაკის რაიონი|სენაკის რაიონში]], [[სამეგრელო]].

==ისტორია==

ამ ადგილას უწინ მნიშვნელოვანი ქართული ქალაქი მდებარეობდა. რომაელი და ბიზანტიელი ისტორიკოსები მას მოიხსენიებდნენ როგორც ''არქეოპოლისს'', თუმცა უფრო გვიანდელ ქართულ ქრონიკებში მას ''[[ციხეგოჯი|ციხეგოჯს]]'' (ქუჯის ციხე) უწოდებენ. ციხეგოჯი დასავლეთ საქართველოს [[ეგრისის სამეფო|ეგრისის სამეფოს]] (ლაზიკა) დედაქალაქი იყო IV-VIII საუკუნეებში. [[ბიზანტია|ბიზანტიასა]] და [[სპარსეთი|სპარსეთის]] იმპერიებს შორის [[ეგრისის დიდი ომი 542-562|ლაზური ომები]] (542-562) სწორედ ამ ქალაქის მიდამოებში განხორციელდა. ომის დროს სპარსელებმა ციხეგოჯზე იერიში სამჯერ მიიტანეს და მხოლოდ მესამედ მოახერხეს მისი აღება (554), თუმცა ქალაქი მცირე ხანში ისევ ჩაუვარდა ბიზანტიურ-ლაზურ ძალებს. 737-738 წლებში ქალაქი არაბმა მთავარსარდალმა [[მარვან II იბნ მუჰამედი|მურვან იბნ-მუჰამედმა]] (მურვან-ყრუ) გაანადგურა. გამუდმებული ნგრევისა და გაპარტახების შედეგად ციხეგოჯი დაკნინდა და მცირე სოფლად გადაიქცა. სოფელმა ხელმეორე აყვავება (შედარებით) ჰპოვა მე-16 საუკუნეში, როდესაც აქ სამეგრელოს მთავარმა საკუთარი სასახლე ააშენა. XVI-XVIII საუკუნეებში - ოდიშის მმართველთა - [[დადიანები|დადიანთა]] რეზიდენცია. 


==არქეოლოგიური გათხრები==
ნოქალაქევის არქეოლოგიური შესწავლა დაიწყო 1930-1931 წლებში აკადემიკოს [[ჯავახიშვილი, ივანე|ივ. ჯავახიშვილის]] ინიციატივით. გათხრები მიმდინარეობს 1973-დან. ნოქალაქევის ტერიტორიაზე ცხოვრების კვალი ჩანს ძვ. წ. I ათასწლეულის დასაწყისიდან. ცხოვრება ინტენსიური გახდა ძვ. წ. V-IV საუკუნეებიდან.

ქალაქი 3 ნაწილისაგან შედგებოდა (საერთო ფართობი 15 ჰა) და გალავნით იყო გარშემორტყმული. მთავარი ნაწილი განლაგებული იყო მდინარის ნაპირას, გარნიზონის სამყოფელი მდებარეობდა ფერდობზე, ხოლო შიდა ციხე (ციტადელი) - მთის წვერზე. ქვედა ციხის ტერიტორიაზე გამოვლინდა ეგრისის მეფეთა IV საუკუნის სასახლისა და V საუკუნის სამნავიანი ბაზილიკის ნანგრევები. VI საუკუნის დასაწყისში მცირე ზომის სამნავიანი ბაზილიკა, რომელიც მოგვიანებით გუმბათოვან ეკლესიად გადაკეთდა, იმავე ხანის მეფეთა სასახლის, კოშკიანი ჭიშლრის, 2 აბანოსა და სხვა ნაშთები. ყველა შენობა ნაგები იყო ქვათლილებით ან მცირედ დამუშავებული ქვით. გრანდიოზულობით გამოირჩევა ეგრისის მეფეთა მეორე, სამსართულიანი სასახლე. ქალაქში 2 აბანოს არსებობა კომუნალური მეურნეობის მაღალ დონეზე მიუთითებს. ერთი მათგანი დიდი მასშტაბის და რთული კომპოზიციის კაპიტალური ნაგებობაა. საქართველოში გათხრილ ამ პერიოდის აბანოთა მსგავსად, იგი ცენტრალური გათბობის სისტემაზეა აგებული. ქალაქის სიმაგრეთა სისტემა რელიეფის შესაბამისად იყო გადაწყვეტილი. მდინარის მხარეს სამხრეთით და დასავლეთით ციცაბო კლდეებს მხოლოდ ერთი კედელი გასდევს. მტრისთვის ადვილად მისადგომ აღმოსავლეთ მხარეს კი პარალელურად განლაგებულია 3 კედელი. ციტადელს 3 ჰა-ზე მეტი ფართობი უჭირავს.  გალავანში ჩართული 2 კოშკი, რომელთაგან ერთ-ერთი (ახლა "ჯიხად" წოდებული) კოლხეთის დაბლობსა და ჩრდილოეთ მხარეს უწევდა კონტროლს. ციტადელის ეზოში ადრინდელი ფეოდალური ხანის მცირე ზომის დარბაზული ეკლესია დგას. გათხრებმა მნიშვნელოვანი არქეოლოგიური მასალა გამოავლინა ნოქალაქევში და მის მიმდებარე ტერიტორიაზე. კერამიკა ძირითადად ადგილობრივი წარმოშობისაა, თუმცა ბევრია იმპორტულიც (მათ შორის IV-VII საუკუნეების ამფორები). 

გათხრილია ძვ. წ. IV-III საუკუნეების სამაროვანი. მიცვალებულები იწვნენ ქვევრსამარხებში, ჩვეულებრივ, პირში ედოთ კოლხური თეთრი. ადგილობრივი და შემოტანილი კერამიკის გარდა აღმოჩნდა ბრინჯაოს სამაჯურები, მძივები, მონეტები და სხვა. ერთ-ერთსამარხში ნაპოვნია ხელოვნური იშვიათი ნიმუშები: ელინისტური კანთაროსი, შავლაკიანი კერამიკული სასმისი. ცალკეულ აღმოჩენებთაგან გამოირჩევა ტყვიის დასაკიდი საბეჭდავი, რომელსაც ჯვარისებრი მონოგრამა აქვს, ისრისევერები, შუბისპირები, სპილენძისა და ოქროს მონეტები და სხვა. აღსანიშნავია ბიზანტიის იმპერატორის მავრიკიოსის (582-622) სახელით მოჭრილი 23 ოქროს მონეტის განძი. ადგილობრივი კერამიკასთან ერთად იმპორტულის აღმოჩენა ეგრისისა და ნოქალაქევის უცხო ქვეყნებთან სავაჭრო-ეკონომიკურ კავშირზე მიუთითებს.

ნოქალაქევის ტერიტორიაზე შედარებით მცირე რაოდენობით არის მოპოვებული XVI-XVIII საუკუნეების მასალა.

==ლიტერატურა==
*''ზაქარაია პ., ლომოური ნ., ლრქვინაძე ს.'',  ნოქალაქევის ექსპედიციის 1973 წლის მუშAობის მოკლეანგარიში, წიგნ.,:საქართველოს სახელმწიფო მუზეუმის არქეოლოგიური ექსპედიციები, ტ. 4, თბ., 1975
* ''ლომოური ნ.'', ეგრისის სამეფოს ისტორია, ტბ., 1968
*''ყაუხჩიშვილი ს.'', ლექციები ბიზანტიის ისტორიიდან, ტ. 1, თბ., 1948

==რესურსები ინტერნეტში==
* [http://www.nokalakevi.ge/eng/home/ ნოქალაქევის მუზეუმის ვებ-გვერდი]
* [http://www.nokalakevi.org: 2004 წლის ინგლისურ-ქართული ექსპედიცია ნოქალაქევში]
* [http://www.bajr.org/Appeal/01_main.html: ნოქალაქევის მიმართვა დონორებს]

[[კატეგორია:საქართველოს ხუროთმოძღვრების ძეგლები]]
[[კატეგორია:საქართველოს სოფლები]]
[[კატეგორია:ისტორიული ქალაქები]]

[[en:Nokalakevi]]
