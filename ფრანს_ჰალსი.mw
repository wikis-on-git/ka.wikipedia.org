[[image:800px-Frans Hals 013.jpg|thumb|right|"წმინდა გიორგის მსროლელთა ასეულის ოფიცერთა ბანკეტი"]]
'''ჰალსი, ფრანს''' (* [[1581]] და [[1585]] შორის, [[ანტვერპენი]] ―    †   [[26 აგვისტო]], [[1666]], [[ჰარლემი]]), [[ჰოლანდიელები  | ჰოლანდიელი]] ფერმწერი. ფლამანდელი ფეიქრის შვილი. ცხოვრობდა ჰარლემში. [[1616]] მოინახულა ანტვერპენი. სწავლობდა კ. ვან მანდერთან ([[1600]]-[[1603]]), [[1610]]-იდან ოსტატი. ჰალსის ხელოვნებისათვის დამახასიათებელია დემოკრატიზმი, ხალხური ტიპებისადმი ცხოველი ინტერესი, ასახა ქვეყნის დამოუკიდებლობისათვის მებრძოლი ჰოლანდიელი ხალხის სულიერი სიმტკიცე; ჰოლანდიური ხელოვნება გაამდიდრა ადამიანთა გრძნობების გამოსახვისა და მოდელის შინაგანი სამყაროს ჩვენების საშუალებებით; იყენებდა თავისუფალ, ტემპერამენტულ მონასმებს. ადრინდელი პერიოდის ნამუშევრებში ("წმინდა გიორგის მსროლელთა ასეულის ოფიცერთა ბანკეტი", [[1616]], ფ. ჰალსის მუზეუმი, ჰარლემი) ნიშანდობლივია თბილი ტონებისაკენ სწრაფვა, მძიმე, მსუყე მონასმების საშუალებით ფორმათა გულდასმითი მოდელირება. [[1620]]-იან წლებში პორტრეტებთან ერთად ხატავდა ჟანრულ სცენებსა და ცალკეულ რელიგიურ კომპოზიციებს ("ლუკა მახარებელი", "მათე მახარებელი", დაახლოებით [[1623]]-[[1625]], დასავლეთ ევროპისა და აღმოსავლეთის ხელოვნებუს მუზეუმი, ოდესა). [[1620]] - [[1630]]-იანი წლებში პორტრეტებში ჰალსმა შექმნა ჰოლანდიური ტიპების საინტერესო გალერეა, გააფართოვა მოდელების სოციალური წრე. ბურჟუაზიის წარმომადგენლებიდან ("ვ. ვან ჰეიტჰეიზენი", დაახლოებით 1625-1636, სახელმწიფო მუზეუმი, ვადუცი) დეკლასირებულ ელემენტებამდე, რომლებიც წარმოსახა როგორც ხალხის ენერგიის ნამდვილი მატარებელნი ("ბოშა ქალი", [[ლუვრი]], [[პარიზი]]; "მულატი", სახვითი ხელოვნების მუზეუმი, [[ლაიფციგი]], - ორივე - დაახლოებით [[1630]]). ამავე პერიოდში მხატვარმა ჯგუფური პორტრეტის რადიკალური რეფორმა მოახდინა, უარყო კომპოზიციათა პირობითობა და ნაწარმოებებში შეიტანა ცხოვრებისეული სიტუაციები ("წმინდა ადრიანის მსროლელთა ასეულის ოფიცერთა ბანკეტი", დაახლოებით [[1623]]-[[1627]], ფ. ჰალსის მუზეუმი, ჰარლემი და სხვ.). [[1640]]-იანი წლები პორტრეტებში ღრმავდება ფსიქოლოგიური დახასიათება ("წმინდა ელისაბედის ჰოსპიტლის რეგენტები", [[1641]], იქვე; ახალგაზრდა კაცის პორტრეტი, დაახლოებით [[1642]]-[[1650]], [[ერმიტაჟი]], [[პეტერბურგი]] დ სხვ.). ამ ნამუშევრების კოლორიტი უკვე მოვერცხლისფრო-რუხი ტონალობისაა. ჰალსის გვიანდელი  ნამუშევრები შესრულებულია ძალზე თავისუფალი მანერით და გადაწყვეტილია ძუნწი ფერადოვანი გამით, აგებულია შავ-თეთრი ფერების კონტრასტებზე ("შავტანსაცმლიანი კაცი", დაახლოებით [[1650]]-[[1652]], ერმიტაჟი, პეტერბურგი და სხვ.); ზოგიერთ მათგანში იგრძნობა ღრმა პესიმიზმი ("მოხუცებულთა თავშესაფრის რეგენტები", [[1664]], ფ. ჰალსის მუზეუმი, ჰარლემი). ჰალსი გარდაიცვალა სიღარიბეში, დავრდომილთა სახლში. ჰალსი ევროპული რეალისტური მხატვრობის ერთ-ერთი უდიდესი წარმომადგენელია; მის შემოქმედებას დიდი მნიშვნელობა ჰქონდა ჰოლანდიური ფერწერის შემდგომი განვითარებისათვის. მისი გავლენა განიცადეს [[ბრაუერი, ადრიან | ა. ბრაუერმა]], ძმებმა [[ოსტადეები |  ა. და ი. ოსტადეებმა]], [[სტენი, იან | ი. სტენმა]] და სხვებმა.

[[კატეგორია:ჰოლანდიელები]]
