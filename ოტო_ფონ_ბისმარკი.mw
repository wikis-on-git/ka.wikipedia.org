'''ბისმარკი, ოტო ედუარდ ლეოპოლდ''', თავადი ფონ ბისმარკშენჰაუზენი (* [[1 აპრილი]], [[1815]], [[შენჰაუზენი]] ―     †   [[30 ივლისი]], [[1898]], [[ფრიდრიხსრუ]]), [[გერმანია | გერმანიის]] სახელმწიფო მოღვაწე, იუნკრულ-ბურჟუაზიული გერმანიის იმპერიის დამაარსებელი და პირველი რაიხსკანცლერი. წარმოშობით პომერანელი იუნკერი. პოლიტიკურ ასპარეზზე გამოვიდა [[1847]] წელს (როცა [[პრუსია |პრუსიის]] გაერთიანებული ლანდტაგის დეპუტატი გახდა და უკიდურეს მემარჯვენე ფრთას მიემხრო). [[1848]] რევოლუციის პერიოდში, როგორც ულტრამონარქისტი, ცდილობდა სისხლში ჩაეხშო ხალხის მასების დემოკრატიული მოძრაობა, იბრძოდა გერმანიის "ქვემოდან" გაერთიანების წინააღმდეგ. [[1851]]-[[1859]] წლებში პრუსიის წარმომადგენელი იყო გერმანიის კავშირის ბუნდესტაგში მაინის ფრანფურტში. [[1859]]-[[1862]] წლებში პრუსიის ელჩი ჯერ [[პეტერბურგი |პეტერბურგში]], შემდეგ [[პარიზი | პარიზში]].

[[1862]] წლის სექტემბერში დაინიშნა პრუსიის მინისტრ-პრეზიდენტად და საგარეო საქმეთა მინისტრად, უგულებელყო ლანდტაგის საბიუჯეტო უფლებები, გაატარა სამხედრო რეფორმა, რომელმაც განამტკიცა გერმანიის სახელმწიფოებს შორის პრუსიის სამხედრო უპირატესობა, და დაიწყო გამალებული მზადება გერმანიის კავშირიდან [[ავსტრია | ავსტრიის]] განსადევნად. ბისმარკი დაუფარავად აცხადებდა, რომ გერმანიის გაერთიანება შესაძლებელია მხოლოდ "რკინითა და სისხლით". [[1863]] იგი [[რუსეთი | რუსეთს]] შეუთანხმდა [[პოლონეთი | პოლონეთში]] აჯანყებულთა წინააღმდეგ შესაძლო ერთობლივ ღონისძიებათა შესახებ. [[1864]] [[დანია | დანიასთან]] ომში პრუსიამ ავსტრიასთან ერთად დაიპყრო შლეზვიგი და ჰოლშტაინი. [[1866]] პრუსიამ ომი გამოუცხადა ავსტრიას და დაამარცხა იგი სადოვის ბრძოლაში. ამან შესაძლებლობა მისცა ბისმარკს [[1867]] დაეარსებინა ჩრდილო გერმანიის კავშირი პრუსიის ჰეგემონიით. მოქნილი დიპლომატიური მანევრებით ბისმარკმა შეძლო[[ საფრანგეთი | საფრანგეთის]] იმპერიის იზოლირება საერთაშორისო ასპარეზზე, რამაც განაპირობა საფრანგეთის მარცხი პრუსიასთან [[1870]]-[[1871]] ომში. [[1871]] წლის 18 იანვარს ვერსალში ოფიციალურად გამოცხადდა გერმანიის იმპერიის ჩამოყალიბება. გერმანიის ეროვნულ სახელმწიფოდ გაერთიანება ისტორიულად პროგრესული მოვლენა იყო. [[ლენინი | ვ. ი. ლენინი]] აღნიშნავდა, რომ რაკი გაერთიანება ვერ მოხერხდა რევოლუციურად, იგი განხორციელდა კონტრრევოლუციურად, იუნკრულად და სწორედ ბისმარკმა თავისებურად, იუნკრულად გააკეთა პროგრესული საქმე (თხზ., გამოც. მე-4, ტ. 21, გვ. 114).

[[იმპერია | იმპერიის]] ჩამოყალიბების შემდეგ ბისმარკი, როგორც რაიხსკანცლერი, თითქმის 20 წლის განმავლობაში ფაქტობრივად შეუზღუდავად მართავდა გერმანიას. რაიხსკანცლერობის პირველ პერიოდში იგი ეყრდნობოდა [[ეროვნულ-ლიბერალურ პარტია | ეროვნულ-ლიბერალურ პარტიას]] და ე. წ. [["კულტურკამპფი" | "კულტურკამპფის"]] დროს მასთან ერთად გამოდიოდა კლერიკალურ-პარტი-კულარისტული ოპოზიციის წინააღმდეგ, რომელსაც კათოლიკური ეკლესია უჭერდა მხარს. მკვეთრად რეაქციული გახდა ბისმარკის პოლიტიკა პოლონელთა ეროვნულ-განმათავისუფლებელი მოძრაობისა და გერმანიის პროლეტარიატის წინააღმდეგ განსაკუთრებული კანონის მეშვეობით ბისმარკი შეეცადა ჩაეხშო მზარდი მუშათა მოძრაობა და აელაგმა [[სოციალ-დემოკრატიული პარტია]]. მაგრამ ამ ფრონტალურმა შეტევამ მარცხი განიცადა. ბისმარკის რაიხსკანცლერობის დასასრულს ნათლად გაიკვეთა მმართველი წრეების მისწრაფება მშრომელ მასებთან ბრძოლაში დიქტატორული მეთოდები ლიბერალური დემაგოგიით შეეცვალათ.

ბისმარკის უმნიშვნელოვანეს საგარეო პოლიტიკურ ამოცანად მისჩნდა ჩაეშალა  ანტიგერმანული კოალიციების შექმნის ყოველგვარი შესაძლებლობა, არ დაეშვა საფრანგეთის ძლიერების აღორძინება. ამ მიზანს ემსახურებოდა [[1873]] წელს დადებული რუსეთ-ავსტრია-გერმანიის შეთანხმება ([["სამი იმპერატორის კავშირი"]]). ამავე დროს ბისმარკი ცდილობდა უკიდურესად გაერთულებინა რუსეთის მდგომარეობა ახლო აღმოსავლეთში, დაეპირისპირებინა მისთვის ბალკანეთზე ავსტრია-[[უნგრეთი]], ხოლო ხმელთაშუა ზღვის აუზში - [[ინგლისი]], და "პატიოსანი მაკლერის" ნიღაბს ამოფარებულს, ისევე როგორც [[1878]] ბერლინის კონგრესზე, მათი წინააღმდეგობები გერმანიის იმპერიის სასარგებლოდ გამოეყენებინა. [[1879]] ბისმარკმა ხელი მოაწერა სამხედრო შეთანხმებას ავსტრია-უნგრეთთან, რომელიც [[იტალია | იტალიის]] შეერთების შემდეგ [[სამთა კავშირი 1882 | სამთა კავშირად გადაიქცა]] ([[1882]]). ამავე დროს ბისმარკი [[1887]] ე. წ. "გადაზღვევის ხელშეკრულებით" ცდილობდა კეთილგანწყობა შეენარჩუნებინა რუსეთთანაც. ამგვარმა რთულმა დიპლომატიურმა მანევრირებამ ბოლოს და ბოლოს უარყოფითი შედეგი გამოიღო - 80-იანი წლების დასასრულს დაიწყო რუსეთ-საფრანგეთის დაახლოება, რაც [[1891]]-[[1893]] მათ შორის სამხედრო კავშირის დადებით დამთავრდა. საშინაო პოლიტიკის მარცხის და საგარეოპოლიტიკური წარუმატებლობის გამო ბისმარკი ახალგაზრდა იმპერატორმა [[ვილჰელმ II | ვილჰელმ II-მ]] რაიხსკანცლერის პოსტიდან გადააყენა ([[1890]] წლის მარტში). "რკინის კანცლერის" ეპოქა დამთავრდა, მიუხედავად იმისა, რომ მას ჯერ კიდევ პოლიტიკური გავლენა ჰქონდა.

[[კატეგორია:გერმანელები]]
