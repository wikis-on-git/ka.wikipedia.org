[[სურათი:Iwane Jawachischwili.jpg|thumb|right|ივანე ჯავახიშვილი]]
'''ივანე ჯავახიშვილი''' (დ. [[11 აპრილი]], [[23 აპრილი]], [[1876]], [[თბილისი]] - გ. [[18 ნოემბერი]], 1940, იქვე), გამოჩენილი [[ქართველები | ქართველი]] ისტორიკოსი და საზოგადო მოღვაწე, [[თბილისის სახელმწიფო უნივერსიტეტი | თბილისის სახელმწიფო უნივერსიტეტის]] (თსუ) თანადამფუძნებელი, საქართველოსა და კავკასიის ისტორიის თანამედროვე სამეცნიერო სკოლის ერთ-ერთი დამფუძნებელთაგანი, აკადემიკოსი, ყოფილი საბჭოთა კავშირის მეცნიერებათა აკადემიის სრული წევრი, ისტორიულ მეცნიერებათა დოქტორი, პროფესორი.

ი. ჯავახიშვილი დაიბადა თბილისში. მამამისი, თავადი ალექსანდრე ჯავახიშვილი გიმნაზიის მასწავლებელი იყო. [[1895]] წელს ჯავახიშვილი თბილისის პირველ კლასიკურ გიმნაზიას ასრულებს, [[1899]] წელს კი პეტერბურგის ([[რუსეთი]]) უნივერსიტეტის აღმოსავლურ ენათა ფაკულტეტის სომხურ-ქართულ-ირანულ განყოფილებას.  [[1899]]-[[1901]] წლებში ამავე უნივერსიტეტის დოქტორანტი იყო. [[1901]]-[[1902]] წლებში იგი [[ბერლინის უნივერსიტეტში]] ([[გერმანია]]) მოწვეული მეცნიერ-მუშაკი გახლდათ.

[[1902]]-[[1917]] წლებში ჯავახიშვილი [[პეტერბურგის უნივერსიტეტი | პეტერბურგის უნივერსიტეტის]] აღმოსავლური ფაკულტეტის ქართული და სომხური ლინგვისტიკის განყოფილების ასოცირებული პროფესორია. [[1907]]-ში ის ისტორიაში მაგისტრის ხარისხს იღებს. [[1907]] წლის 13 მაისს დაიცვა სამაგისტრო დისერტაცია თემაზე: "ძველი საქართველოსა და ძველი სომხეთის სახელმწიფოებრივი წყობილება".  [[1907]]-[[1917]] წლებში იგი პეტერბურგის (პეტროგრადის)უნივერსიტეტის ქართველ სტუდენტთა [[პეტერბურგის (პეტროგრადის) უნივერსიტეტის ქართული სამეცნიერო წრე | სამეცნიერო წრის]] თავმჯდომარეა. ამავე წლიდან იყო [[საქართველოს საისტორიო  | საქართველოს საისტორიო]] და [[საეთნოგრაფიო საზოგადოება | საეთნოგრაფიო საზოგადოების]] წევრი. [[1918]] წელს ის პროფესორის სამეცნიერო ტიტულს ღებულობს.

==მოღვაწეობა==
[[1918]] წელს ჯავახიშვილის მეთავეობითა და ქართველ მეცნიერთა ჯგუფის ინიციატივით დაარსდა [[თბილისის სახელმწიფო უნივერსიტეტი]]. [[1918]]-[[1919]] იგი იყო ქართული უნივერსიტეტის სიბრძნისმეტყველების  ფაკულტეტის დეკანი, [[1919]]-[[1926]] წლებში ამავე უნივერსიტეტის რექტორია (პირველი რექტორი პროფესორი [[მელიქიშვილი , პეტრე | პეტრე მელიქიშვილი]] გახლდათ). [[1918]]-[[1938]] წლებში ის თსუ-ს საქართველოს ისტორიის განყოფილებას ხელმძღვანელობს. [[1936]]-[[1940]] წლებში კი ის საქართველოს სახელმწიფო მუზეუმის ისტორიის განყოფილების გამგე და კავკასიისმცოდნეობის სამეცნიერო-კვლევითი ინსტიტუტის მეცნიერ-კონსულტანტი, [[1937]]-დან რუსთაველის სახელობის მუზეუმის დირექტორი. [[1939]] წელს არჩეულ იქნა სსრკ-ის მეცნიერებათა აკადემიის სრულ წევრად.

ივანე ჯავახიშვილის მეცნიერული მოღვაწეობის მთავარ მიმართულებას წარმოადგენდა საქართველოსა და კავკასიის ისტორია და [[ისტორიოგრაფია]], ქართული ეკონომიკისა და კანონმდებლობის ისტორია, [[კავკასიის ეთნოლოგია]], [[საქართველოს ეთნოგრაფია]] და [[კავკასიური ენები]]. ის გახლდათ 170-ზე მეტი მეცნიერულ-კვლევითი ნამუშევრის ავტორი.

ჯავახიშვილმა ღრმა კვალი დატოვა მეცნიერულ ქართველოლოგიაში. არ დარჩენილა ისტორიულ-ფილოლოგიურ მეცნიერების არც ერთი დარგი, რომელშიაც მას ფუძემდებლური ნაშრომები არ დაეტოვებია. როგორც მეცნიერმა, ჯავახიშვილმა ჯერ კიდევ სტუდენტობის დროიდან მიიქცია ყურადღება. ნაშრომისათვის "ანდრია მოციქულისა და წმინდა ნინოს მოღვაწეობა საქართველოში" პეტერბურგის უნივერსიტეტის სამეცნიერო საბჭომ ოქროს მედლით დააჯილდოვა (1898). ქართული ხელნაწერების შეაწავლა-აღწერის მიზნით ჯავახიშვილმა [[მარი, ნიკოლოზ | ნ. მართან]] ერთად  იმოგზაურა [[სინაის მთა | სინაის მთაზე]] ([[1902]]) და არაერთი მაღალი ღირსების ძეგლი გამოავლინა.

===ნაშრომები===
ჯავახიშვილმა პირველმა შეაფასა სწორად ქართული ისტორიის წყაროები, ღრმა მეცნიერული, კრიტიკული შესწავლის საფუძველზე ნათელჰყო, თუ რა იყო მისაღები და რა უარსაყოფი. მან დაადგინა, რომ [["ქართლის ცხოვრება"]] ნახევრად ოფიციალური კრებულია და მისი ავტორები ცენტრალური სამეფო ხელისუფლების ინტერესებს გამოხატავენ. აუცილებლად მიიჩნია საქართველოს ისტორიის შესწავლა სხვა ქვეყნებისა და ხალხების ისტორიასთან მჭიდრო კავშირში. ჯანახიშვილმა აღმოაჩინა და შეაფასა მანამდე უცნობი წყაროები ("ქართლის ცხოვრების" უძველესი - ანასეული და ჭალაშვილისეული ნუსხები და სხვ.). ჯავახიშვილმა შექმნა ქართული წყაროთმცოდნეობის ფუძემდებლური ნაშრომი "ისტორიის მიზანი, წყაროები და მეთოდები წინათ და ეხლა" ოთხ წიგნად: 

1. ძველი ქართული საისტორიო მწერლობა (V-XVIII სს.), (გამოსცა 1916, 1921, 1945, 1977);  

2. ქართული საფას-საზომთამცოდნეობა ანუ ნუმიზმატიკა-მეტროლოგია (1925);  

3. ქართული დამწერლობათამცოდნეობა ანუ პალეოგრაფია (1926, 1949); 

4. ქართული სიგელთამცოდნეობა ანუ დიპლომატიკა (1925). 

ძველი ქართული საისტორიო მწერლობის შესწავლისას ჯავახიშვილმა წყაროთმცოდნეობის თვალსაზრისით არაერთი სახელმძღვანო მეთოდოლოგიის დებულება წამოაყენა, მიუთითა, რომ სამოქალაქო ისტორიის სრულყოფილი შესწავლისათვის აუცილებელია მარტვილთა და წმინდანთა ცხოვრების შესახებ არსებული მასალის გამოყენება. ჯავახიშვილმა გაითვალისწინა სიგელთამცოდნეობის საჭიროება ისტორიული მეცნიერებისათვის და შექმნა ისტორიის დამხმარე ახალი დარგი - ქართული დიპლომატიკა.

ჯავახიშვილმა შეისწავლა ძველი სომხური საისტორიო მწერლობა (I წიგნი გამოიცა 1935) და სომხურ ისტორიოგრაფიასაც მნიშვნელოვანი ღვაწლი დასდო.

ჯავახიშვილმა მკაცრად გააკრიტიკა ანტიმეცნიერების თავადაზნაურული "ადვოკატურ-გამოსარჩლებითი" შეხედულებანი საქართველოს ისტორიაზე და კვლევის მეცნიერული მეთოდები წამოაყენა; მიუთითა, რომ საჭირო იყო ნამდვილი, მეცნიერული, წყაროების კრიტიკულად შესწავლაზე დამყარებული ისტორია, რომელიც ქართველ ხალხს დაეხმარებოდა უკეთესი მომავლისათვის ბრძოლაში.

ჯავახიშვილს ეკუთვნის კაპიტალური შრომა "ქართველი ერის ისტორია" (5 წიგნად), რომელშიც სრულიად ახლებურადაა გამოკვლეული საქართველოს პოლიტიკური ისტორია, სოციალური ურთიერთობის ფორმები, ქართველი ხალხის ვინაობისა და მიგრაციის საკითხები, სახელმწიფოებრივი წყობილების ფორმები, მატერიალური კულტურა, იდეოლოგია, სარწმუნოება, კულტურა. ჯავახიშვილის სახელთანაა დაკავშირებული საქართველოს ისტორიის გეოგრაფიის პრობლემების ფართო მასშტაბით კვლევა. ისტორიის გეოგრაფიულ საკითხებს საჭიროებისამებრ იგი სხვადასხვა ნაშრომში ეხება, საგანგებოდ კი ამ პრობლემას უძღვნა მონოგრაფია "საქართველოს საზღვრები ისტორიულად და თანამედროვე თვალსაზრისით" ([[1919]]). ქართველ მეცნიერთაგან ჯავახიშვილმა ერთ-ერთმა პირველმა გამოიყენა არქეოლოგიური მემკვიდრეობა მეცნიერულად. მისი თაოსნობითა და ხელმძღვანელობით გაითხარა არაერთი ისტორიული ძეგლი.

ჯავახიშვილმა საგანგაბოდ გამოიკვლია საქართველოს ეკონომიკის ისტორია და დაწერა 3 წიგნად. მის მიერ შესწავლილ საკითხებს, როგორიცაა სოფლის მეურნეობის სხვადასხვა დარგის ძველ საქართველოში, ვაჭრობა-ხელოსნობა, სახელმწიფოს საფინანსო შემოსავალი და სხვა, დიდი მეცნიერული ღირებულება აქვთ. საგულისხმოა, რომ მეცნიერმა ღრმად შეისწავლა წარმოების იარაღების განვითარების ისტორია და ბევრი მნიშვნელოვანი დასკვნა გააკეთა.

ჯავახიშვილმა დიდი ამაგი დასდო ქართული სამართლის ისტორიის შესწავლასაც. შეისწავლა ისეთი პრობლემები, როგორიცაა მეფის უფლებების ისტორია საქართველოში, ძველი საქართველოსა და სომხეთის სახელმწიფოებრივი წყობა, ვაზირთა უფლება-მოვალეობანი და სხვ. შექმნა კაპიტალური ნაშრომი  "ქართული სამართლის ისტორია" (I წიგნი გამოქვეყნდა 1919, 1928; II წიგნის I ნაკვეთი - 1928; II წიგნის II ნაკვეთი - 1929, უკანასკნელი გამოცემა "თხზულებანი", ტ. 6-7, 1982-1984). მან საფუძვლიანად გამოიკვლია მშენებლობის ხელოვნება ძველ საქართველოში. შექმნა ფუძემდებლური მონოგრაფია ქართული მუსიკის ისტორიის საკითხებზე. [[1943]] ჯავახიშვილის თანაავტორობით გამოქვეყნდა საქართველოს ისტორიის სასკოლო სახელმძღვანელო, რომელსაც [[1947]] წელს მიენიჭა სახელმწიფო პრემია.

ჯავახიშვილი დიდ ყურადღებას უთმობდა ქართული ენის უძველესი აგებულებისა და ნათესაობის საკითხების დამუშავებას. მან პირველმა დაასაბუთა ქართველური ენების მთის იბერიულ-კავკასიურ ენებთან როგორც სტრუქტურული, ისე მასალობრივი ერთიანობა ძირითადი გრამატიკის კატეგორიისა და ლექსიკის მიხედვით, მნიშვნელოვან შედეგს მიაღწია ამ ენათა შესწავლაში და ნიადაგი შეუმზადა იბერიულ-კავკასიურ ენათმეცნიერების ჩამოყალიბებას. ჯავახიშვილის სახელთანაა დაკავშირებული უძველეს პალიმფსესტურ ხელნაწერებში V-VII საუკუნეებში ხანმეტი ტექსტების აღმოჩენა, რასაც უდიდესი მნიშვნელობა ენიჭება ქართული ენის წერილობითი ისტორიის პერიოდიზაციისათვის. მას გამოკვლეული აქვს ქართული მეცნიერული და სამეურნეო-ეკონომიური კულტურული ცხოვრების თითქმის ყველა დარგის ტერმინოლოგია და საერთოდ, ლექსიკა. მისმა ეტიმოლოგიურმა კვლევამ დიდად წასწია წინ ქართული ენის ეტიმოლოგიური ძიებები.

ჯავახიშვილი შეუნელებლივ იღვწოდა ახლად აღორძინებული ქართული მრავალდარგოვანი მეცნიერული ტერმინოლოგიის დამუშავებისა და ხალხში გაბნეული მდიდარი ლექსიკური ფონდის გამოვლინებისათვის. მისი ინიციატივითა და ხელმძღვანელობით იქნა შეკრებილი ქართული შინამრეწველობის მდიდარი ლექსიკური მასალა (გამოიცა 3 წიგნად 1976-1986).

ჯავახიშვილმა ფასდაუდებელი წვლილი შეიტანა ქართული კულტურის ძეგლების დაცვის საქმეში. მან შეუდგინა მიზანშეწონილი სამოქმედო გეგმა სხვადასხვა დაწესებულებას, რომლის საფუძველზეც საქართველოს საისტორიო და საეთნოგრაფიო საზოგადოებამ, ქართული  სამეცნიერო საზოგადოებამ და ქართველ ხელოვანთა საზოგადოებამ მნიშვნელოვანი ერთობლივი სამუშაო ჩაატარეს ეთნოგრაფიული მასალის და ქართული შინამრეწველობის ნიმუშების შეგროვების, სხვადასხვა ტაძარში დაცული ფრესკების გადმოღების, საერთოდ მატერიალური კულტურის ძეგლების დაცვის საქმეში.

ჯავახიშვილი აქტიურად მონაწილეობდა [[ქართველთა შორის წერა-კითხვის გამავრცელებელი საზოგადოება  | ქართველთა შორის წერა-კითხვის გამავრცელებელი საზოგადოებისა]] და საქართველოს საისტორიო და საეთნოგრაფიო საზოგადოების მუშაობაში. მისი თაოსნობით დაარსდა საქართველოს მუზეუმში საისტორიო განყოფილება, მისივე უშუალო ხელმძღვანელობით მოეწყო ვეფხისტყაოსნის 750 წლისთავისადმი მიძღვნილი საიუბილეო გამოფენა. 

ჯავახიშვილი იყო საქართველოს სსრ I მოწვევის უმაღლესი საბჭოს დეპუტატად ([[1938]]), საქართველოს სსრ უმაღლესი საბჭოს პრეზიდიუმის წევრი ([[1938]]). დაჯილდოებული იყო [[შრომის წითელი დროშის ორდენი |შრომის წითელი დროშის ორდენით]] ([[1938]]). 

გარდაიცვალა თბილისში, დაკრძალულია თბილისის სახელმწიფო უნივერსიტეტის ბაღში.

[[კატეგორია:ქართველები]]
[[კატეგორია:დაბადებული 1876]]
[[კატეგორია:გარდაცვლილი 1940]]

[[de:Iwane Jawachischwili]]
[[en:Ivane Javakhishwili]]
