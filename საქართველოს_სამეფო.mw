'''საქართველოს სამეფო''' - ფეოდალური სახელმწიფო [[საქართველო|საქართველოში]]. საფუძველი ჩაეყარა [[975]] წელს, როდესაც [[ტაო-კლარჯეთის სამეფო|ტაო-კლარჯეთის]] მეფემ [[დავით III|დავით III კურაპალატმა]] ქართლში მეფედ დასვა თავისი შვილობილი [[ბაგრატ III]] (ძე გურგენ II-ისა), [[978]] წელს კი “აფხაზთა მეფედაც” აკურთხა. [[1001]] წელს ბაგრატ შეიერთა დავით III-ის სამფლობელო [[კლარჯეთი]], ხოლო [[1008]] წელს მამამისის სამფლობელო [[ტაო]]. ასე გაერთიანდა საქართველო, ხოლო ბაგრატ III გაერთიანებული საქართველოს პირველი მეფე გახდა. ამ პერიოდში საქართველოს სამეფოში შედიოდა ყველა ქართული სამეფო-სამთავრო გარდა [[კახეთ-ჰერეთის სამეფო|კახეთ-ჰერეთისა]]. თბილისი და მისი მიმდებარე ტერიტორიები რჩებოდა არაბი ამირების ხელში. სამეფოს დედაქალაქი [[უფლისციხე]] იყო, ხოლო [[1046]] წლიდან - [[თბილისი]]. სამეფოს მართავდნენ [[ბაგრატიონები|ბაგრატიონთა დინასტიის]] წარმომადგენლები. საქართველოს გაერთიანების პროცესი, რომელიც [[VIII საუკუნე|VIII საუკუნიდან]] დაიწყო, დაასრულა [[დავით IV|დავით აღმაშენებელმა]], რომელმაც [[1104]] წელს შემოიერთა კახეთ-ჰერეთი, [[1122]] წელს - თბილისი. [[XII საუკუნე|XII საუკუნეში]] საქართველო წინა აზიის უძლიერესი სახელმწიფო იყო, მისი ტერიტორია მთელ კავკასიას მოიცავდა.


[[1225]] წლიდან საქართველოს ჯერ ჯალალ-ედ-დინი შემოესია, შემდეგ მონღოლები. [[1242]] წლიდან საქართველო მონღოლთა ვასალი გახდა, რომლებმაც [[1247]] წელს აქ ერთდროულად ორი მეფე დასვეს: [[დავით VI]] ნარინი (რუსუდანის ძე) და [[დავით VII]] ულუ (ლაშა-გიორგის ძე). [[1258]] წელს მათ საქართველოზე ორად გაიყვეს: აღმოსავლეთად და დასავლეთად. [[1329]] წელს [[გიორგი V]] ბრწყინვალემ კვლავ გააერთიანა საქართველო და მონღოლები განდევნა. [[XV საუკუნე|XV საუკუნის]] შუა წლებში თემურლენგისა და “შავბატკნიანთა” შემოსევების შედეგად საქართველო დასუსტდა და დაიშალა სამეფო-სამთავროებად: მას ჯერ [[სამცხის სამთავრო]] გამოეყო, შემდეგ [[იმერეთის სამეფო]], ბოლოს [[კახეთის სამეფო]]. [[1491]] წელს ქართველმა მეფე-მთავრებმა სცნეს ერთმანეთის დამოუკიდებლობა და საზღვრებიც დაადგინეს.


'''იხილეთ აგრეთვე''':

*[[ერთიანი საქართველოს მეფეები]]


[[კატეგორია:საქართველოს სამეფო-სამთავროები]]
