შენ გინახავს სვანეთი - შემოსილი მწვანეთი. 
ჩემი ეზო პატარა, ჩემი კოშკი მაღალი. 
მუხა დაბერებული, ტოტებმოღერებული, 
ძველებური სიმღერა - ჩემთვის მუდამ ახალი? 
შემ გინახავს სვანეთი - მთები დათოვლილები, 
ჩემი კალო პატარა - ყურშას ერთი ნახტომი, 
შემ გსმენია ჰანგები - ჩანგზე აწყობილები, 
მონადირის გულიდან გრგვინვად ამონახდომი? 
შენ გინახავს ყანები - გაფენილი ხალიჩა, 
ანდა მოგისმენია სიმღერები მთიბლური? 
შენ გინახავს თავშალი ერთი ლამაზ ქალისა, 
როგორც დალის დალალი კლდეზე ჩამოკიდული? 
შენ გინახავს შუაღამით - ვარსკვლავების ციმციმი, 
მობიბინე ჯეჯილები - შემოსილი მწვანეთი? 
მე, მთიელი ქალაქში ვარ, მხოლოდ მაშინ ვიცინი, 
როცა შენთან მაგონდება ჩემი ტკბილი სვანეთი.
