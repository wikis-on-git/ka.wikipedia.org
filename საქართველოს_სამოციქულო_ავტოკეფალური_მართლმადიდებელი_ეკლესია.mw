'''საქართველოს მართლმადიდებელი ეკლესია''' - ერთ-ერთი უძველესი ავტოკეფალური [[მართლმადიდებლობა|მართლმადიდებელი]] ეკლესია. აღმოცენდა [[IV საუკუნე|IV საუკუნის]] დასაწყისში, როდესაც ის გამოცხადდა [[საქართველო|საქართველოს]] სახელმწიფო [[რელიგია|რელიგიად]]. დამოუკიდებელია [[484]] წლიდან, მანამდე შედიოდა [[ანტიოქია|ანტიოქიის]] პატრიარქის დაქვემდებარებაში. სხვა მართლმადიდებლური ეკლესიებისაგან განსხვავებით, მას აქვს ზოგიერთი განსხვავევანი ლითურგიულ წესებში.


[[V საუკუნე|V საუკუნის]] 60-70-იან წლებში მეფე [[ვახტანგ გორგასალი|ვახტანგ გორგასლის]] დროს და მისი თხოვნით, [[ბიზანტია|ბიზანტიის]] იმპერატორისა და [[კონსტანტინეპოლი|კონსტანტინეპოლის]] პატრიარქის შუამდგომლობით, ანტიოქიის საპატრიარქომ ქართლის ეკლესიას თვითმართველობა ([[ავტოკეფალია]]) მიანიჭა, ხოლო [[მცხეთა|მცხეთის]] ეპისკოპოსი აყვანილ იქნა კათალიკოსის პატივში. დასავლეთ საქართველოს (აფხაზეთის) ეკლესია კონსტანტინეპოლის პატრიარქს ექვემდებარებოდა. [[IX საუკუნე|IX საუკუნეში]] აქაც საკათალიკოსო მმართველობა იქნა შემოღებული. [[XI საუკუნე|XI საუკუნის]] დასაწყისში საქართველოს ერთიანი მონარქიის შექმნის პროცესში მცხეთის (ქართლის) კათოლიკოსი აყვანილ იქნა პატრიარქის ხარისხში. ამ დროიდან მოყოლებული საქართველოს ეკლესიის უმაღლესი იერარქი ატარებდა მცხეთისა და სრულიად საქართველოს კათოლიკოს-პატრიარქის ტიტულს. დასავლეთ საქართველოს (აფხაზეთის ან ბიჭვინთის)კათოლიკოსი ყოველთვის აღიარებდა მცხეთელი პატრიარქის პრიმატს. საქართველოს მართლმადიდებელი ეკლესიის სათავეში თავიდან იდგა [[არქიეპისკოპოსი]], V საუკუნიდან – [[კათოლიკოსი]], XI საუკუნიდან – [[კათოლიკოს-პატრიარქი]], რომლის რეზიდენცია მცხეთაში იყო. დასავლეთ საქართველოს ჰყავდა თავისი კათოლიკოსი. მისი რეზიდენცია ბიჭვინთაში იყო, მაგრამ XV საუკუნემდე ემორჩილებოდა საქართველოს კათოლიკოს-პატრიარქს.    


საქართველოს მართლმადიდებელ ეკლესიას დიდ ეკონომიკური ძალაუფლება ჰქონდა, იგი ფლობდა დიდ მიწებს და ბევრ ყმა-გლეხებს. მისი ქონება იზრდებოდა მეფეებისა და ფეოდალებისაგან შემოწირულობების ხარჯზე. ქართულმა ეკლესიამ მნიშვნელოვანი როლი შეასრულა ქვეყნის პოლიტიკურ, სოციალურ და კულტურულ ცხოვრებაში: აშენდა ბევრი ეკლესია-მონასტერი როგორც საქართველოში ([[ალავერდი]], [[ვარძია]], [[გელათი]], [[იყალთო]], [[შატბერდი]] და სხვა), ასევე მის ფარგლებს გარეთ ([[პალესტინა]], [[სირია]], [[საბერძნეთი]], [[ბულგარეთი]]), სადაც ფართო სამეცნიერო, ლიტერატურული და კულტურული მოღვაწეობა მიმდინარეობდა.   


[[1811]] წელს რუსეთის საიმპერატორო კარმა უკანონოდ გააუქმა საქართველოს ეკლესიის ავტოკეფალია, მოსპო საპატრიარქო მმართველობა და საქართველოს ეკლესია საეგზარქოსოს უფლებით დაუქვემდებარა რუსეთის ეკლესიის სინოდს. [[1917]] წლის მარტში საქართველოს სამღვდელოებამ აღადგინა ეკლესიის ავტოკეფალია და კვლავ შემოიღო საპატრიარქო მმართველობა. ავტოკეფალიის აღდგენის შემდეგ პირველ კათოლიკოს-პატრიარქად არჩეულ იქნა ცნობილი საეკლესიო მოღვაწე ეპისკოპოსი [[კირიონი]]. [[1989]] წელს V საუკუნიდან არსებული საქართველოს ეკლესიის ავტოკეფალია და ოდითგანვე არსებული საპატრიარქო პატივი საქართველოს კათოლიკოსისა დაადასტურა მსოფლიო საპატრიარქომ. [[1977]] წლიდან დღემდე სრულიად საქართველოს კათოლიკოს პატრიარქი და მცხეთა-თბილისის მთავარეპისკოპოსია უწმინდესი და უნეტარესი [[ილია II]].


==იხილეთ აგრეთვე==

*[[სრულიად საქართველოს კათალიკოს-პატრიარქები]]
*[[აღმოსავლეთ საქართველოს კათალიკოს-პატრიარქები]]
*[[დასავლეთ საქართველოს კათალიკოს-პატრიარქები]]

[[კატეგორია:საქართველოს მართლმადიდებელი ეკლესია|*]]
[[de:Georgische Orthodoxe Apostelkirche]]
[[en:Georgian Orthodox and Apostolic Church]]
[[fi:Georgian patriarkaatti]]
[[fr:Église orthodoxe géorgienne]]
[[nl:Georgisch-orthodoxe Kerk]]
[[pl:Gruziński Kościół Prawosławny]]
[[ru:Грузинская Православная Церковь]]
