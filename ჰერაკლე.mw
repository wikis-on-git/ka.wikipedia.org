[[სურათი:Hercules vs snakes.jpg|right|thumb|200px|"ჩვილი ჰერაკლე ახრჩობს გველებს", ბერლინის სახელმწიფო მუზეუმი]]
'''ჰერაკლე''' (''[[ბერძნ.]]'' Ηρακλής, ''[[ლათ.]]''  Herculēs) ბერძენი სახალხო გმირი. [[ზევსი|ზევსის]] და [[ალკმენე|ალკმენეს]] ვაჟი.
== ეტიმოლოგია ==
ჰერაკლეს ნამდვილი სახელი იყო ალკიდი. ჰერაკლე მას უწოდა დელფოს სამისნოს [[ორაკული|ორაკულმა]] და ნიშნავს "წარმატებათა მომპოვებელს [[ჰერა|ჰერას]] ჯიბრზე".

== მითოლოგია ==
[[ალკმენე|ალკმენემ]] შვა ტყუპები: ჰერაკლე და იფიკლე. [[ჰერა|ჰერამ]] ჩვილ ჰერაკლეს მიუგზავნა ორი უზარმაზარი მგუდავი გველი, რათა აკვანშივე მოეხრჩო მისთვის საძულველი არსება, მაგრამ მოხდა პირიქით, პატარა გოლიათმა თვითონ დაახრჩო გველები.

ჰერაკლეს მრავალი მასწავლებელი ჰყავდა, რომლებმაც გმირს ბრძოლის სხვადასხვა ხერხები შეასწავლეს. ამფიტრიონმა ჰერაკლეს ასწავლა ეტლის მართვა, კასტოროსმა – ხელჩართული ბრძოლა, ავტოლიკოსმა – ჭიდაობა, ევრისთევსმა – ისრის სროლა, ლინოსმა – მუსიკა, კენტავრმა [[ქირონი|ქირონმა]] კი – მეცნიერება. ერთ–ერთი მითის თანახმად, როდესაც ლინოსმა სიზარმაცისათვის ჰერაკლე დატუქსა, ამაყმა მოსწავლემ  შეურაცხყოფა ვერ აიტანა, მასწავლებელს კითარა დაარტყა და მოკლა. მისი სიძლიერით შეშინებულმა ამფიტრიონმა ჰერაკლე კითერონზე გააგზავნა ფარის სამწყემსავად. იქ მწყემსობისას ჰერაკლემ მოკლა კითერონის საშინელი ლომი და მისი ტყავი ტანსაცმლად გამოიყენა. ამის შემდეგ ჰერაკლე [[თებე|თებეში]] დაბრუნდა, სადაც კამათი მოუვიდა ორქომენის მეფის ელჩებთან, რომლებიც თებელებისაგან სამარცხვინო ხარკს მოითხოვდნენ. დაამარცხა ისინი და აიძულა, თვით ეხადათ თებელებისათვის ორჯერ მეტი ხარკი, ვიდრე ისინი მათგან მოითხოვდნენ. მადლობის ნიშნად თებეს მეფემ – [[კრეონტი|კრეონტმა]] ჰერაკლეს თავისი ქალიშვილი [[მეგარა|მეგარა]] მიათხოვა.

ჰერაკლემ მონაწილეობა მიიღო [[კალიდონის ნადირობა|კალიდონის ნადირობასა]] და [[არგონავტები|არგონავტთა]] მოგზაურობაში. ამის შემდეგ იგი შეებრძოლა [[ტროა|ტროელთა]] მეფე [[ლაომედონტი|ლაომედონტს]], რომელმაც გმირს აწყენინა, როდესაც იგი იპოლიტეს ქამრის ხელში ჩაგდების შემდეგ უკან ბრუნდებოდა. გმირმა აიღო ტროა, ხოლო ლაომედონტი თავის შვილებთან ერთად ([[პრიამოსი|პრიამოსის]] გარდა) ამოხოცა. შემდეგი შეტაკება ჰერაკლეს ჰქონდა პილოსის მეფე ნელევსთან, რომლის ყველა თანამებრძოლი გაანადგურა მისი ვაჟის ნესტორის გარდა.

გვიანდელი მითების თანახმად ზევსმა ჰერაკლე უკვდავად აქცია, ოლიმპოზე წაიყვანა და ცოლად შერთო [[ჰებე]]. ზოგიერთი მითი მოგვითხრობს ჰერაკლეს [[სკვითები|სკვითების]] ქვეყანაში ბრძოლასა და [[პრომეთე|პრომეთეს]] განთავისუფლებაზე. ზოგი მითის მიხედვით ჰერაკლე [[გიგანტომახია|გიგანტომახიაშიც]] მონაწილეობდა. არსებობს აგრეთვე მითები, რომელთა მიხედვით ჰერაკლე ჩავიდა ჰადესში, რათა გამოეყვანა ადმეტოსის მეუღლე ალკესტიდა და გმირი [[თეზევსი]], ამის გამო ჰადესის შესასვლელში შეებრძოლა და დაჭრა თვით ღმერთი [[ჰადესი]].

== კულტი ==
ჰერაკლეს კულტი გავრცელებული იყო როგორც [[საბერძნეთი|საბერძნეთში]], ასევე [[რომი|რომში]]. ჰერაკლე ითვლებოდა [[პალესტრა|პალესტრების]] და [[გიმნაზია|გიმნაზიების]] მფარველად. სიკიონში გმირის პატივსაცემად იმართებოდა დღესასწაულები – [[ჰერაკლიები]]. მსგავსი დღესასწაულები აგრეთვე იმართებოდა თებეში, კოსოსზე და მენდოსზე. ჰერაკლეს წმინდა მცენარედ ითვლებოდა ოქროსფერი ალვის ხე, ზეთის ხილი და სურო. მასვე სწირავდნენ ცხელ სამკურნალო წყლებს.

როგორც ჩანს, ჰერაკლე თავდაპირველად [[დორიელები|დორიელთა]] გმირი იყო. როდესაც დორიელებმა [[პელოპონესი]] დაიპყრეს, იგი არგოსელი [[პერსევსი|პერსევსის]] შთამომავლად გამოაცხადეს, რათა ომით მოპოვებული ქვეყანა თავიანთ კანონიერ სამფლობელოდ ჩაეთვალათ.

იტალიაში ჰერაკლეს კულტი ბერძენმა კოლონიზატორებმა შეიტანეს და ჰერკულესი უწოდეს. აგრეთვე გმირს მიაწერეს ახალი გმირობები, რომლებიც მან თითქოს იტალიაში ჩაიდინა. ჰერაკლემ აკრძალა ადამიანების მსხვერპლად შეწირვის საბინიური ჩვეულება. გაავრცელა ცეცხლთაყვანისმცემლობა. მრავალი რომაული პატრიციელთა გვარი ჰერაკლეს თავის წინაპრად მიიჩნევდა. ჰერაკლე შემდეგ მუზათა წინამძღოლადაც აღიარეს. ხელოვნებაში ჰერაკლე უმეტესად გამოისახებოდა ბავშვად, რომელიც ახრჩობდა ჰერას მიერ მიგზავნილ გველებს. გამოისახებოდა აგრეთვე ძლიერ მამაკაცად ლირათი ხელში, რომელიც ისვენებს მძიმე თავგადასავლების შემდეგ. მითები ჰერაკლეს შესახებ გამოიყენეს [[სოფოკლე|სოფოკლემ]], [[ევრიპიდე|ევრიპიდემ]] და სხვებმა.

== თორმეტი გმირობა ==
ჰერაკლეს შესახებ მრავალი მითი არებობს, რომელთა შორის ყველაზე ცნობილია ციკლი თორმეტ გმირობაზე, რომელიც გმირმა მიკენის მეფე [[ევრისთევსი|ევრისთევსის]] კარზე მსახურის დროს ჩაიდანა. მითის თანახმად, ჰერამ ჰერაკლეს უგონობა მოუვლინა და გონებაარეულმა გმირმა, როგორც საკუთარი, ასევე თავისი ძმის იფიკლეს შვილებიც მოკლა. გონს მოსულმა გმირმა დატოვა თებე და აპოლონისათვის რჩევის საკითხავად დელფოში წავიდა. აპოლონმა მას წინაპართა სამშობლოში დაბრუნება და 12 წლის განმავლობაში მეფე ევრისთევსის კარზე მსახური უბრძანა. დელფოს სამისნომ ჰერაკლეს უკვდავება უწინასწარმეტყველა, თუ იგი ევრისთევსის დავალებით თორმეტ გმირობას ჩაიდენდა. 
[[სურათი:Francisco de Zurbarán 030.jpg|thumb|180px|ჰერაკლესა და ნემეის ლომის ორთაბრძოლა]]

===პირველი გმირობა – "ნემეის ლომი"===
ჰერაკლეს პირველი დავალება [[ნემეის ლომი|ნემეის ლომის]] მოკვლა იყო. იგი [[ტიფონი|ტიფონის]] და [[ექიდნე|ექიდნეს]] ნაშობი საშინელი არსება იყო, რომელმაც არგოლიდა განადგურების პირას მიიყვანა. ლომი ბინადრობდა ქალაქ ნემეას მახლობლად. ჰერაკლე ნემეაში ჩასვლისთანავე შეუდგა საშინელი არსების ბუნაგის ძებნას. დიდი ხნის ძიების შემდეგ, მიადგა გამოქვაბულს სადაც ბუნაგობდა ურჩხული, ჩაუსაფრდა და დაუწყო ლოდინი. ლომის გამოჩენისთანავე ჰერაკლემ მოქაჩა მშვილდი და საშინელ არსებას სამი ისარი ერთდროულად ესროლა. ლომს რკინასავით მაგარი ტყავი ჰქონდა და ისრებმა მისი სხეულისგან აისხლიტეს. ლომი ჰერაკლეს დანახვისთანავე ეცა, მაგრამ გმირმა ელვისებურად იმარჯვა კომბალი და საშინელი ძალით დასცა თავში. დარტყმა იმდენად ძლიერი აღმოჩნდა, რომ ლომი მიწაზე დაენარცხა. ჰერაკლე მივარდა ურჩხულს, სწვდა თავისი მძლავრი ხელებით და მოახრჩო.

შვილის ამ დიადი გამარჯვების აღსანიშნავად, ზევსმა ლომის თანავარსკვლავედი შექმნა. ძველი ბერძნები კი ოლიმპიადის ყოველ მეორე და მეოთხე წელიწადს აწყობდნენ სახალხო თამაშობებს, რომელიც [[ნემეური თამაშები|"ნემეური თამაშების"]] სახელითაა შესული ისტორიაში.  

===მეორე გმირობა – "ლერნეს ჰიდრა"===
[[სურათი:Herculeserpent.jpg|right|thumb|180px|ჰერაკლე კლავს ლერნეს ჰიდრას, [[ლუვრი]]]]
ნემეის ლომის დამარცხების შემდეგ, ჰერაკლემ მეფისგან მეორე დავალება მიიღო. ევრისთევსმა მას [[ლერნეს ჰიდრა|ლერნეს ჰიდრის]] მოკვლა დაავალა. ლეგენდის თანახმად ჰიდრა ტიფონისა და ექიდნეს ნაშობი საშინელი ცხრათავიანი წყლის გველი იყო. [[ათენა|ათენას]] რჩევით  ჰერაკლემ თან [[ჰერმესი|ჰერმესის]] მიერ ნაჩუქარი ხმალი წაიღო, ხოლო დამხმარედ თავისი ძმისწული [[იოლაოსი]] წაიყვანა. ჰიდრა ბუნაგობდა არგოლიდის მახლობლად განლაგებულ ჭაობში. ამიტომ როდესაც ჰერაკლე და იოლაოსი მიუახლოვდნენ ამ ადგილებს, ჰერაკლემ იოლაოსს უბრძანა ცხენებთან ერთად მოშორებით დამდგარიყო, თვითონ კი ურჩხულთან საბრძოლველად გაემართა. ჰიდრის დანახვისთანავე ჰერაკლემ მას ისრები დაუშინა. გამწარებული ურჩხული ეცა ჰერაკლეს, მაგრამ გმირმა მას ტანზე ფეხი დააბიჯა, მიწაზე მიანარცხა და მოძრაობის საშუალება შეუზღუდა. ჰიდრამ შემოახვია ჰერაკლეს თავისი გრძელი კუდი ფეხებზე და შეეცადა წაექცია იგი. ჰერაკლე მიუდგომელი კლდესავით იდგა ფეხზე და ხმლის ქნევით ჰიდრას ერთი მეორის მიყოლებით აჭრიდა თავებს, მაგრამ ყოველი მოკვეთილი თავის ნაცვლად, ურჩხულს ორი ეზრდებოდა. როდესაც ჰერაკლემ ეს შენიშნა, ცეცხლი აანთო და მოჭრილი თავის ადგილს ცხელი შანთით უთუთქავდა. ჰიდრა თანდათანობით სუსტდებოდა, ამიტომ ჰერამ მას გიგანტური კიბორჩხალის სახით დამხმარე გამოუგზავნა. კიბორჩხალა სწვდა ჰერაკლეს ფეხში და შებოჭა იგი. გმირი იძულებული იყო დახმარებისათვის იოლაოსისათვის მიემართა. მან უხმო თავის ძმისწულს , ახალგაზრდა ყმაწვილი დაძახებისთანავე ჰერაკლეს გვერდით აღმოჩნდა, სწვდა კიბორჩხალას და ისეთი ძალით მოიქნია იგი, რომ ადგილზევე მოკლა. ჰერაკლემ მოჰკვეთა დასუსტებულ ჰიდრას ყველა თავი და განგმირული ურჩხული მიწაზე დაენარცხა. გმირმა გაუჭრა მუცელი ურჩხულს და ისრები მის შხამიან ნაღველში ამოავლო. ამის შემდეგ ჰერაკლეს ისრით მიყენებული ჭრილობა განუკურნებელი გახდა. როდესაც ჰერაკლე და იოლაოსი ბრძოლის ადგილს გასცილდნენ, ჰერამ თავისი გამოგზავნილი კიბორჩხალა ცაზე აიყვანა და თანავარსკვლავედად აქცია.

===მესამე გმირობა – "სპილენძისფრთებიანი სტიმფალიდები"===
სამშობლოში დაბრუნებულმა ჰერაკლემ, ევრისთევსისგან ახალი დავალება მიიღო. მეფემ მას არკადიაში მდებარე სტიმფალოსის ტბის მახლობლად მცხოვრები სპილენძისფრთებიანი [[სტიმფალიდები|სტიმფალიდების]] განადგურება უბრძანა. გმირს ამჯერადაც ქალღმერთი ათენა დაეხმარა. მან ჰერაკლეს [[ჰეფესტო|ჰეფესტოს]] მიერ გამოჭედილი სპილენძის თეფშები მისცა, რომლებიც ერთმანეთზე დარტყმისას საზარელ ხმას გამოსცემდნენ. ათენას რჩევით ჰერაკლე მიუახლოვდა ტყეს სადაც ბინადრობდნენ საშინელი ფრინველები და თეფშები ერთმანეთს შემოსცხო. საზარელი ხმით გაღიზიანებული სტიმფალიდები აიჭრნენ ცაში, რითაც ისარგებლა ჰერაკლემ და ფრინველებს მომაკვდინებელი ისრები დაუშინა. ჰერაკლეს ისრებით განგმირული ფრინველები ერთი მეორის მიყოლებით ეცემოდნენ მიწაზე. შეშინებული სტიმფალიდები აიჭრნენ ღრუბლებში და ჰერაკლეს გაეცალნენ. ლეგენდის თანახმად შეშინებული ფრინველები გასცილდნენ საბერძნეთის საზღვრებს და მას შემდეგ ისინი აღარავის უნახავს. ამრიგად ჰერაკლემ შეასრულა ევრისთევსის მესამე დავალება და გამარჯვებული სამშობლოში დაბრუნდა.
   
===მეოთხე გმირობა - "კერინიის შველი"===
ევრისთევსისათვის ცნობილი იყო, რომ [[არკადია|არკადიაში]] ბინადრობდა მშვენიერი კერინიის შველი, რომელიც [[არტემიდე|არტემიდემ]] ხალხის დასასჯელად მოავლინა დედამიწას. შველი ანადგურებდა ნათესებს და ამით დიდ ზიანს აყენებდა ადამიანებს. ამიტომ მეფემ ჰერაკლეს უბრძანა დაეჭირა შველი და ცოცხლად მიეგვარა მისთვის. ლეგენდის თანახმად კერინიის შველი იშვიათი სილამაზით გამოირჩეოდა. მას ოქროს რქები და ვერცხლის ჩლიქები ჰქონდა. ერთი წლის განმავლობაში დასდევდა მას ჰერაკლე, მაგრამ შველი გაურბოდა მდევარს ჩრდილოეთის მიმართულებით სანამ არ მიაღწია [[ჰიპერბორეოსები|ჰიპერბორეოსების]] ქვეყანას. აქ გმირი შეეცადა მის დაჭერას, მაგრამ შველი გაუსხლტა ჰერაკლეს ხელიდან და უკან, სამხრეთისაკენ აიღო გეზი. კვლავ მოუხდა ჰერაკლეს დევნა და როდესაც მიხვდა, რომ მსგავსი ხერხით ვერაფერს გახდებოდა, იმარჯვა მშვილდი და შველი ფეხში დაჭრა. დაჭრილმა ცხოველმა ვეღარ შესძლო გაქცევა და ჰერაკლემ იგი ხელთ ჩაიგდო. ამგვარად ჰერაკლემ ევრისთევსის დავალება შეასრულა და თავისი მეოთხე გმირობა ჩაიდინა.
[[სურათი:Berlin-tiergarten luetzowplatz herkules 20050506 p1030069.jpg|thumb|180px|"ჰერაკლესა და ერიმანთოსის ტახის ორთაბრძოლა", ბერლინი]]

===მეხუთე გმირობა - "ერიმანთოსის ტახი"===
ჰერაკლემ ევრისთევსისგან მიიღო მეხუთე დავალება. მეფემ მას ერიმანთოსის ტახის მოკვლა დაავალა. ერიმანთოსის მთაზე მცხოვრები ცხოველი არაბუნებრივი სიძლიერით გამოირჩეოდა. იგი არბევდა მთის სიახლოეში განლაგებულ ქალაქებს და ადამიანებსაც არ ინდობდა. ჰერაკლე გაემართა ტახის საძიებლად. გზად იგი თავის მეგობარს, [[კენტავრი|კენტავრ]] [[ფოლოსი|ფოლოსს]] ესტუმრა, რომელიც გმირს სათანადოდ გაუმასპინძლდა. კენტავრმა ზევსის ვაჟს დიდებული სუფრა გაუშალა და დიდებული ღვინოც მიართვა. ღვინის არომატი მალე მთელს ტყეში გავრცელდა, რის გამოც ფოლოსს სხვა კენტავრებიც ესტუმრნენ. კენტავრები გაწბილებულნი იყვნენ იმის გამო, რომ ფოლოსმა ჰერაკლეს მათი ნებართვის გარეშე მიართვა ღვინო, რომელიც არა მხოლოდ ფოლიოსს, არამედ სხვა კენტავრებსაც ეკუთვნოდათ. გაბრაზებული კენტავრები ეცნენ მასპინძელს და მის სტუმარს, მაგრამ ჰერაკლე არ დაიბნა, ფეხზე წამოხტა და კენტავრებს წინააღმდეგობა გაუწია. შეშინებული კენტავრები იქაურობას გაეცალნენ, მაგრამ ჰერაკლე არ დაკმაყოფილდა ამით, მან მოიმარჯვა თავისი მშვილდი და კენტავრებს დაედევნა. კენტავრებმა თავი [[ქირონი|ქირონის]] სახლს შეაფარეს. ჰერაკლე შევარდა სახლში და გაბრაზებულ გულზე პირველივე შემხვედრს ისარი ესროლა. როდესაც ჰერაკლე გონს მოვიდა, დაინახა, რომ მან თავისი მეგობარი და მასწავლებელი, ქირონი დაჭრა. ჰიდრას ნაღველში ამოვლებული ისარი კენტავრისათვის მომაკვდინებელი აღმოჩნდა.

დამწუხრებული ჰერაკლე გაემართა ტახის საძიებლად. ერიმანთოსის მთასთან ახლოს, გაუვალ ტყეში, გმირმა მიაგნო ტახის ადგილსამყოფელს. გმირის დანახვისთანავე, ტახმა შველა გაქცევით სცადა, მაგრამ ჰერაკლე დაედევნა მხეცს, დაიჭირა იგი, შებოჭა და ცოცხლად წაიყვანა ევრისთევსთან. მეფეს ტახის დანახვისთანავე შიშის გრძნობა დაეუფლა და ბრინჯაოს დიდ ჭურჭელში დაიმალა.

===მეექვსე გმირობა - "ავგეას თავლები"===

===მეშვიდე გმირობა - "კრეტას ხარი"===

===მერვე გმირობა - "დიომედეს ცხენები"===

===მეცხრე გმირობა - "იპოლიტეს ჯადოსნური ქამარი"===

===მეათე გმირობა - "გერიონის ძროხები"===

===მეთერთმეტე გმირობა - "კერბერის დატყვევება"===

===მეთორმეტე გმირობა – "ჰესპერიდების ოქროს ვაშლი"===

{{მუშავდება}}
[[კატეგორია:ბერძნული მითოლოგია]]

[[ca:Heracles]]
[[bg:Херкулес]]
[[da:Herakles]]
[[de:Herakles]]
[[et:Herakles]]
[[en:Heracles]]
[[es:Heracles]]
[[fr:Héraclès]]
[[he:הרקולס]]
[[hu:Héraklész]]
[[ko:헤라클레스]]
[[it:Eracle]]
[[la:Hercules]]
[[nl:Heracles (mythologie)]]
[[ja:ヘラクレス]]
[[nb:Herakles]]
[[pl:Herakles]]
[[pt:Hércules]]
[[ro:Heracles]]
[[sl:Heraklej]]
[[sr:Херакле]]
[[fi:Herakles]]
[[sv:Herakles]]
[[uk:Геракл]]
[[zh:海格力斯]]
