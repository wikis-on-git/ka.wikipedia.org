'''ჯვრის მონასტერი''' ''იერუსალიმში'', შუა საუკუნეების ქართული რელიგიური და კულტურულ-საგანმანათლებლო ცენტრი საზღვარგარეთ, პალესტინაში (ახლანდელი [[ისრაელი]]). დააარსა ქართველმა მოღვაწემ გიორგი-პროხორე შავშელმა საქართველოს სამეფო კარის მხარდაჭერითა და დახმარებით XI საუკუნის 30-50-იან წლებში. მდებარეობდა იერუსალიმოს სამხრეთ-დასავლეთით  (ახლა ქალაქის გაზრდის გამო მის ფარგლებში მოექცა). გადმოცემით მონასტრის ადგილას მოჭრილი ხისგან გააკეთეს ჯვარი, რომელზეც თითქოს ქრისტე აცვეს. ჯვრის მონასტერი პალესტინის ქართულ სავანეთა აღიარებული ცენტრი გახდა. 1071 იერუსალიმის აღებისას, მონასტერი დაარბიეს და ნაწილობრივ დაანგრიეს თურქ-სელჩუკებმა. XII საუკუნის დამდეგს მეფე [[დავით IV|დავით IV აღმაშენებლის]] მხარდაჭერით აღადგინეს, განაახლეს და მოხატეს. ეგვიპტის სულთნის სალადინის (სალაჰ ალ-დინი) მიერ იერუსალიმის დაპყრობის ([[1187]]) შემდეგ მონასტერი კვლავ მძიმე მდგომარეობაში აღმოჩნდა. [[თამარი|თამარის]] მეფობის ხანაში (1184-1213) არაერთხელ გაუწიეს დამარება, ხოლო [[1192]] წელს საგანგებო ელჩობა მიავლინეს მისი მატერიალური და უფლებრივი მდგომარეობის გასაუმჯობესებლად. საქართველოს სამხედრო-პოლიტიკური და ეკონომიკური პოტენცია მნიშვნელოვნად განაპირობებდა ჯვრის მონასტრის პრივილეგიების შენარჩუნებასა და მის შემდგომ დაწინაურებას. 1272 წელს მონასტერი ჩამოერთვათ ქართველებს და მეჩეთად გადაკეთდა. 1305 მეფე [[დავით VIII|დავით VIII-ის]] მცდელობით იგი ქართველებს დაუბრუნდა. მონასტერი არადგინეს და განაახლეს. 1400 ჯვრის მონასტერი კვლავ დაარბიეს. XV საუკუნეში მონასტერს მატერიალური დახმარება გაუწიეს [[ზაზა ფანასკერტელ-ციციშვილი|ზაზა ფანასკერტელ-ციციშვილმა]] და [[მზეჭაბუკი|მზეჭაბუკ]] [[ათაბაგი|ათაბაგმა]]. მონასტერში აღმშენებლობითი საქმიანობა გააჩაღა სერაპიონ კუმურდოელმა, [[1516]]-იდან, მას შემდეგ, რაც პალესტინა ოსმალებმა დაიკავეს, მონასტერს ნაწილობრივ შეეკვეცა უფლებები. XVII საუკუნეში ქართველთა ყურადღება ჯვრის მონასტრისადმი გაიზარდა. 40-იან წლებში აქ დიდი აღდგენითი სამუშაოები ჩაატარა [[ჩოლოყაშვილი, ნიკოლოზ|ნიკოლოზ ჩოლოყაშვილმა]] (''ნიკიფორე ირბახი''). სამეგრელოს მთავრის [[ლევან II დადიანი|ლევან II დადიანის]] მატერიალური დახმარებით შეაკეთა მთავარი ტაძარი, მოახატვინა კედლები, გუმბათი და სხვა. [[1684]] წელს დავალიანებული მონასტერი დაიხსნა ქართლის მეფე [[გიორგი XI|გიორგი XI-მ]]. XVII საუკუნის დასასრულს ჯვრის მონასტერი სხვა ქართულ სავანეებთან ერთად [[იერუსალიმის საპატრიარქო|იერუსალიმის საპატრიარქოს]] დაექვემდებარა. 1855 აქ ბერძნული სასულიერო სემინარია გაიხსნა (მოქმედებდა 1908-მდე). ბერძნული სამღვდელოება ჩქმალავდა ჯვრის მონასტრის ქართულ კულტურასთან კავშირსა და ქართველთა მოღვაწეობის ფაქტებს, ფრესკები საგანგებოდ შეათეთრეს. 1948-1958 წლებში მონასტრის ტერიტორიაზე ისრაელის ჯარის ნაწილი იდგა. 1960 წელს ჯვრის მონასტერში იმყოფებოდა [[იერუსალიმის სამეცნიერო ექსპედიცია|საქართველოს სსრ მეცნიერებათა აკადემიის ექსპედიცია]] (ი. აბაშიძე, ა. შანიძე, გ. წერეთელი).


{{მუშავდება}}
