'''მამუკა ავთანდილის ძე ბარათაშვილი''', XVIII საუკუნის I ნახევრის [[ქართველები|ქართველი]] პოეტი.

[[1724]] წელს [[რუსეთი|რუსეთში]] გახიზნულ, [[ვახტანგ VI|ვახტანგ VI-ს]] გაჰყვა ამალაში, ერთხანს [[ასტრახანი|ასტრახანში]] იყო, [[1728]] მონაწილეობდა რუსეთის მთავრობის მიერ შაჰ-თამაზთან წარგზავნილ დიპლომატიურ მისიაში. [[1730]]-იან წლებში ბარათაშვილი იყო [[მოსკოვი|მოსკოვში]], სადაც [[1731]] დაწერა პოეტიკური ტრაქტატი "ლექსის სწავლის წიგნი" ("ჭაშნიკი"). ეს თხზულება ქართული ლექსის შესწავლის პირველი ცდაა. ავტორი განიხილავს მხატვრული ნაწარმოების ფორმისა და შინაარსის ურთიერთობას, არკვევს ქართული ლექსის საზომებსა და აგებულებას. ბარათაშვილი ეხება პოეზიის დიდაქტიკურ ფუნქციასაც, განსაზღვრავს მის თემატიკას. ბარათაშვილის ესთეტიკური შეხედულებანი პოეზიის უტილიტარული ხასიათის აღიარებითაა გაპირობებული. 

[[1732]] წელს ბარათაშვილმა ვახტანგ VI-ის ბრძანებით გალექსა საგმირო-სათავგადასავლო თხზულების "რუსუდანიანის" (XVII ს.) II თავი, რომელსაც ეწოდა "ჯიმშედიანი". ბარათაშვილმა განავითარა ძველი ქართული საკარო პოეზიის ტრადიციები - [[1734]] დაწერა 63-სტროფიანი ოდა "ქება მეფისა ბაქარისა". მის კალამს ეკუთვნის ვახტანგ VI-ისადმი მიძღვნილი სახოტბო ლექსი "იამბიკო". [[1736]] ქართველ თავადაზნაურობის დავალებით ბარათაშვილი [[პეტერბურგი|პეტერბურგში]] ეახლა რუსეთის [[იმპერატორი|იმპერატორს]] [[ანა ივანეს ასული|ანა ივანეს ასულს]] და სთხოვა ვახტანგ VI სამშობლოში დაებრუნებინა. ვახტანგ VI-ის გარდაცვალების ([[1737]]) შემდეგ ბარათაშვილი რუსეთის ქვეშევრდომი გახდა. ბარათაშვილი ქართული ემიგრანტული მწერლობის თვალსაჩინო წარმომადგენელია. მისი შემოქმედება გამსჭვალულია ღრმა სევდით, რაც სამშობლოს უნუგეშო მდგომარეობითა და პოეტის ტრაგიკული ცხოვრებითაა გამოწვეული. აქვს სატრფიალო-სამიჯნურო ლექსებიც.



[[კატეგორია:ქართველები]]
[[კატეგორია:ქართველი პოეტები]]
