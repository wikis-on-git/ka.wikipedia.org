'''ზოგადი ცნობები.''' ადმინისტრაციული რაიონი ქვემო ქართლის მხარეში. რაიონის ტერიტორია 1917 წლამდე  ტფილისის გუბერნიის ტფილისის მაზრაში შედიოდა, 1921-29 წლებში - ტფილისის მაზრაში, 1930-40 წლებში - ტფილისის ოლქში როგორც აღბულაღის რაიონი. 1940 წლიდან ეწოდება თეთრი წყაროს რაიონი. რაიონის ადმინისტრაციული ცენტრია ქალაქი თეთრი წყარო.


'''ბუნება.''' მდებარეობს თრიალეთის ქედის სამხრეთ კალთებზე. ტერიტორია - 1174 კვ.კმ., მათ შორის სასოფლო-სამეურნეო სავარგულებს უკავია 520 კვ.კმ. რაიონის ტერიტორიაზე მიედინება მდინარეები ალგეთი და ხრამი შენაკადებითურთ. მდინარე ალგეთის სათავეებთან შექმნილია ნაკრძალი. აქ მდებარეობს კლიმატური კურორტი მანგლისი.


'''მოსახლეობა.''' მოსახლეობის რიცხოვნობა - 25 ათასი კაცი; სიმჭიდროვე - 22 კაცი კვ.კმ-ზე. რაიონში 80 დასახლებული პუნქტია: 1 ქალაქი, 1 დაბა და 78 სოფელი.


'''მმართველობა.''' რაიონის წარმომადგენლობითი ორგანოა რაიონის საკრებულო, ხოლო აღმასრულებელო ორგანო - გამგეობა (გამგებელი გიორგი მესტვირიშვილი). რაიონის ადგილობრივი თვითმმართველობის ერთეულებია:


*''ქალაქის საკრებულო'' - 1: თეთრი წყარო.
*''დაბის საკრებულო'' - 1: მანგლისი.
*''თემის საკრებულო'' - 16: ასურეთის თემი, ახალსოფლის თემი, ბორბალოს თემი, დაღეთის თემი, დურნუკის თემი, თონეთის თემი, ირაგის თემი, კლდეისის თემი, კოდის თემი, მარაბდის თემი, ორბეთის თემი, შეხვეტილას თემი, ჩხიკვთის თემი, წინწყაროს თემი, ჭივჭავის თემი, ჯორჯიაშვილის თემი.
*''სოფლის საკრებულო'' - 2: გოლთეთი, ხაიში.


'''ეკონომიკა.''' წამყვანი დარგია სოფლის მეურნეობა, ძირითადად მეცხოველეობა. აქ არის გადამამუშავებელი და კვების მრეწველობის მცირე საწარმოები. სასარგებლო წიაღისეულიდან აღსანიშნავია ბარიტის საბადოები. რაიონის ტერიტორიაზე გადის მარაბდა-ახალქალაქის რკინიგზა და ბაქო-თბილისი-ჯეიჰანის ნავთობსადენი. 


'''კულტურა.''' რაიონში 32 სახელმწიფო ზოგადსაგანმანათლებლო სკოლაა, 35 ბიბლიოთეკა, 1 თეატრი და 1 მუზეუმი (მხარეთმცოდნეობის). გამოდის რაიონული გაზეთი ”დიდგორი”. 


'''ღირშესანიშნაობანი.''' სამშვილდის ნაქალაქარი, მანგლისის სიონი, ფარცხისის ციხე, ბირთვისის ციხე, ფიტარეთის ეკლესია.


{{ქვემო ქართლი}}
