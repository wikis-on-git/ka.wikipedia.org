'''გაგრის ქედი''' -  [[ქედი]] [[გაგრა|გაგრის]] საქალაქო საბჭოს ტერიტორიაზე, [[აფხაზეთი|აფხაზეთის]] [[კავკასიონი|კავკასიონის]] სამხრეთი განშტოება. მდებარეობს მდინარეებს - [[ფსოუ|ფსოუსა]] და [[ბზიფი|ბზიფს]] შორის. სიმაღლე 3256 მ-მდე (მთა აგეფსთა). ქედის შტოს ქალაქ [[გაგრა|გაგრის]] მიდამოებში მჭიდროდ უახლოვდება [[შავი ზღვა|შავ ზღვას]]. აგებულია ძირითადად [[კირქვა|კირქვებისაგან]], რომლებსაც კვეთენ მდინარეები ჟვავა-კვარა, იუფშარა და სხვები და ქმნიან კანიონისებრ ხეობებს. გაგრის ქედი დაფარულია ფართოფოთლოვანი და წიწვოვანი ტყეებით, ზემოთ ალპური და სუბალპური მდელოებია. ბზიფის, იუფშარას და გეგას ხეობებით საავტომობილო გზა მიემართება [[რიწა|რიწის]] ტბისაკენ.

[[კატეგორია:საქართველოს ქედები]]
