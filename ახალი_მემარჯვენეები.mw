პოლიტიკური გაერთიანება "ახალი მემარჯვნეები" (ახლები) 

პ/გ “ახალმა მემარჯვენეებმა” თანამედროვე საქართველოს პოლიტიკურ ცხოვრებაში განსაკუთრებული როლი შეასრულეს. ამ პარტიის შექმნაზე ფიქრი იწყება იმ დროს და იმ ვითარებაში, როცა საქართველოს ხელისუფლების სათავეში ედუარდ შევარდნაძე დგას, მმართველ ძალას კი საქართველოს მოქალაქეთა კავშირი წარმოადგენს. ნდობადაკარგულ სახელისუფლო პარტიას 1999 წლის არჩევნებში გასამარჯვებლად სიახლე სჭირდებოდა. მოქკავშირის პიარტექნოლოგების მიერ ზუსტად იყო შერჩეული ეს სიახლე. პარტიის საარჩევნო სიაში ე.წ. ახალი სახეები შეჰყავთ. მათ შორის არიან დავით გამყრელიძე, ლევან გაჩეჩილაძე, ირაკლი იაშვილი, დავით საგანელიძე, გიორგი კვირიკაშვილი, ვალერი კვარაცხელია, დავით კოღუაშვილი და სხვები. მათაც და მოქკავშირის სხვა ახალი სახეებსაც სჯეროდათ, რომ პარტიის ლიდერებს პრეზიდენტ შევარდნაძისა და პარლამენტის თავმჯდომარე ზურაბ ჟვანიას სახით ნამდვილად სურდათ ქვეყანაში პოლიტიკური და ეკონომიკური რეფორმების გატარება, ქვეყნის კრიზისიდან გამოყვანა. თუმცა, 1999 წლის საპარლამენტო არჩევნებიდან რამდენიმე თვეში ახალი სახეები ხვდებიან, რომ მათი გამოცდილება, ცოდნა და მონდომება არავის სჭირდება, რომ მათგან მხოლოდ უსიტყვო მორჩილებას მოითხოვენ და არა საქმის კეთებას. ახალი სახეების მხრიდან პირველი პროტესტი 1999 წლის ბიუჯეტის ტოტალურ შეუსრულებლობას მოჰყვა. პარლამენტში მთავრობის პასუხისმგებლობის მოთხოვნით დგება ხელმოწერები. ხელმომწერთა უმრავლესობას მოგვიანებით ჟვანიასა და შევარდნაძის მოთხოვნის საფუძველზე უკან მიაქვთ ხელმოწერები. მათ შორის ვინც საკუთარ ხელმოწერაზე უარი არ თქვა და ბოლომდე გამოიჩინა პრინციპულობა ჯანდაცვის კომიტეტის თავმჯდომარე დავით გამყრელიძე და ეკონომიკური რეფორმების კომიტეტის ტავმჯდომარე ლევან გაჩეჩილაძე იყვნენ. მათთან ერთად საკუთარ ხელმოწერაზე უარი არ უთქვამთ ზემოთ ჩამოთვლილ ახალ სახეებს. ამ პროტესტის შემდეგ მოვლენები ასეთი თანმიმდევრობით ვითარდებოდა: 

2000 წლის 17 მაისს ქვეყნის უმაღლეს საკანონმდებლო ორგანოში დავით გამყრელიძის თავმჯდომარეობით 1999 წლის ბიუჯეტის 300 მილიონიანი გარღვევის მიზეზების შემსწავლელი კომისია იქმნება. 6 თვის შემდეგ დავით გამყრელიძე პარლამენტს წარუდგენს დასკვნას და ამბობს სრულ სიმართლეს, თუ რის გამო გაირღვა 1999 წლის ბიუჯეტი ასე კატასტროფულად. 

2000 წლის 8 სექტემბერს ქვეყანაში შექმნილი უმძიმესი მდგომარეობის დასაძლევად და ამ პროცესებში საზოგადოების გასააქტიურებლად 35 პროფესიონალი ადამიანი აფუძნებს საზოგადოებრივ ორგანიზაცია "ახალ მოძრაობას", რომლის დამფუძნებელთა დიდ ნაწილს მოქკავშირის ახალი სახეები წარმოადგენდნენ.

2000 წლის 17 სექტემბერს მიმდინარე პოლიტიკური პროცესების ქვეყნისათვის სასიკეთოდ შესაცვლელად უმაღლეს საკანონმდებლო ორგანოში იქმნება "ახალი ფრაქცია", რომლის თავმჯდომარედაც ირჩევენ დავით გამყრელიძეს.

"ახალი ფრაქცია", მიუხედავად მცირერიცხოვნობისა (მის შემადგენლობაში იმ დროისათვის მხოლოდ 10 წევრი იმყოფებოდა), საპარლამენტო ცხოვრებაში მნიშვნელოვნად ცვლის ვითარებას. ის სრულიად განსხვავებულ და ახალი სიტყვას ამბობს ქართულ პოლიტიკაში. იმ დროისათვის ახალი ფრაქციის წევრობა დიდი რისკი იყო, რადგან ხელისუფლება ყველა საშუალებით ებრძოდა ახლების თითოეულ წევრს. თუმცა, ამან ვერ იმოქმედა ახლების გადაწყვეტილებაზე, ისინი საკუთარი პრინციპების ერთგულნი დარჩნენ, უყოყმანოდ დატოვეს საპარლამენტო თანამდებობები და და ქვეყანაში ახალ პოლიტიკურ მოძრობას დაუდეს საფუძველი. 

ახალი ფრაქციის პირველი შემადგენლობა ასე გამოიყურებოდა: დავით გამყრელიძე (დღეისათვის პოლიტიკური გაერთიანება “ახალი მემარჯვენეების” თავმჯდომარეა), ლევან გაჩეჩილაძე , ფიქრია ჩიხრაძე, გია ყარყარაშვილი, ირაკლი იაშვილი, დავით საგანელიძე (“ახალი მემარჯვენეების” გენერალური მდივანი), დავით კოღუაშვილი, დოდო შელია, გიორგი კვირიკაშვილი, ვალერი კვარაცხელია. 

პირველ პრესკონფერენციაზე დავით გამყრელიძე აცხადებს: ფრაქციის შექმნის ძირითადი მიზეზი გახლავთ ის, რომ “ახალ ფრაქციაში” გაერთიანებულ ადამიანებს აღარ სურთ, შეეგუონ პარლამენტში დამკვიდრებულ იმ მწარე რეალობას, რომელიც დეპუტატებს ქვეყანაში შექმნილ უმძიმეს მდგომარეობაზე თვალის დახუჭვას ავალდებულებს. ამ ფრაქციაში გაწევრიანებულ ადამიანებს რეალურად შესწვთ ძალა, შეებრძლონ არსებულ უკანონობას, სიყალბეს, პოპულიზმს.

"ახლები" დღემდე ფრაქციის შექმნის პირველ დღეს გაჟღერებული ამ სიტყვების ერთგულები არიან. 

2001 წლის 15 ივნისს "ახალი ფრაქციის", "ახალი მოძრაობისა" და "ახალი კონსერვატორების" ბაზაზე იქმნება პოლიტიკური გაერთიანება "ახალი მემარჯვენეები", რომლის თავმჯდომარედაც ირჩევენ ლევან გაჩეჩილაძეს, თანა-თავმჯდომარედ დავით გამყრელიძეს. 

დაფუძნებიდან ერთ წელიწადში პოლიტიკური გაერთიანება “ახალი მემარჯვენეები” ერთი წლის პარტიისთვის ძალიან მაღალ შედეგებს აღწევს. 2002 წლის 2 ივნისის ადგილობრივ არჩევნებში “ახალი მემარჯვენეები” საქართველოს მასშტაბით პირველ ადგილს იღებენ, ხოლო თბილისის მასშტაბით მესამეს. ადგილობრივ არჩვენებში გამარჯვების შემდეგ პარტია საპარლამენტო არჩენებისთვის ემზადება. 2003 წლის 2 ნოემბრის არჩევნებამდე რამდენიმე თვით ადრე პარტიის ყრილობა თავმჯდომარედ დავით გამყრელიძეს ირჩევს. მიუხედავდინ ბევრი ხელშემშლელი პირობისა, მიუხედავად შევარდნაძის ხელისუფლების მხრიდან გაყალბების მაღალი პროცენტისა, “ახალი მემარჯვენეები” 2 ნოემბრის არჩევნებში შვიდ პროცენტიან ბარიერს წარმატებით ლახავენ. 2 ნოემბრის არჩევნების შედეგს აპროტესტებს რამდენიმე პოლიტიკური პარტია, რასაც ხალხის ქუჩაში გამოსვლა და მთლიაონობაში შევარდნაძის ხელისუფლების შეცვლა მოჰყვა. მიუხედავად ხალხის სამართლიანი აღშფოთებისა, "ახლებს" არ მიაჩნიათ მიზანშეწონილად ქუჩის საშუალებით, არაკონსტიტუციურად ხელისუფლების შეცვლა, ამიტომ ისინი ღიად აცხადებენ, რომ არ შეუერთდებიან ქუჩაში გასულ პოლიტიკურ ძალებს. ისინი არ შეუშინდნენ იმ ბრალდებებს, რომელიც ქუჩიდან მათი მისამართით ისმოდა და ბოლომდე საკუთარი პრინციპების ერთგულნი დარჩნენ. 2 ნოემბრის საპარლამენტო არჩევნების შედეგები უქმდება. ინიშნება ახალი საპარლამენტო არჩევნები. 28 მარტის არჩევნებამდე ძალიან მცირე დრო იყო დარჩენილი. ყველა ქვეყნის შიგნითაც და ქვეყნის გარეთაც დარწუმებულები იყვნენ, რომ "ახლები" წარმატებას ვერ მიაღწევდნენ. მოხდა პირიქით. "ახალი მემარჯვენეები" ამ არჩევნებით კიდევ ერთხელ ამტკიცებენ, რომ მათ 2 ნოემბრის არჩევნებში წარმატებულად გადალახეს 7 პროცენტიანი საარჩევნო ბარიერი. "ახლები" საარჩევნო ბლოკში ერთიანდებიან მემარჯვენე ორიენტაციის კიდევ ერთ პარტიასთან “მრეწველებთან”. შედეგად კი წარმატებით ლახავენ 7 პროცენტიან ბარიერს და მრეწველებთან ერთად საპარლამენტო ოპოზიციურ ფრაქციას ქმნიან. "მემარჯვენე ოპოზიციის“ ეს ფრაქცია და მთლიანად პოლიტიკური გაერთიანება "ახალი მემარჯვენეები" დღეს ქვეყანაში ერთ-ერთი გამორჩეული ოპოზიციური ძალაა, ვინც ხელისუფლების უკანონო ქმედებებზე ხმას დაუფარავად იღებს.

"ახალი მემარჯვენეები (ახლები)"-ს მსოფლმხედველობრივი პრინციპები და ღირებულებები:

ჩვენ გვწამს ღმერთი და ვმოქმედებთ აღიარებული მორალური პრინციპებით
• პიროვნების თავისუფლება
ადამიანი ღვთის ნებით თავისუფალ არსებად არის შექმნილი, შესაბამისად მას აქვს უფლება თავისუფლად მოაწყოს საკუთარი ცხოვრება, მისი ღირსება იყოს ხელშეუხებელი და იცხოვროს პირადი მრწამსის მიხედვით.
• შეზღუდული მთავრობა
ხელისუფლება არის ხალხის მიერ შექმნილი და ხალხისაგან მინიჭებული უფლებებით აღჭურვილი. მისი მთავარი მოვალეობაა - უზრუნველყოს პიროვნების სიცოცხლე, თავისუფლება და უსაფრთხოება. უკეთესია ის ხელისუფლება, რომელიც ნაკლებად ერევა საზოგადოებრივ ცხოვრებაში.
• კანონის უზენაესობა
თავისუფლება და კეთილდღეობა შესაძლებელია მხოლოდ იმ სახელმწიფოში, სადაც კანონის წინაშე ყველა თანაბარია და კანონი ეფუძნება ადამიანის ღვთისაგან ბოძებულ ფუნდამენტურ უფლებებსა და თავისუფლებებს.
• საკუთრების უფლება
კერძო საკუთრება პიროვნების თავისუფლების მატერიალური საფუძველი და მისი გახორციელების პირობაა. კერძო საკუთრება ხელშეუვალია.
• თავისუფალი მეწარმეობა
ძლიერი ეკონომიკა და დოვლათი მხოლოდ თავისუფალი მეწარმეობისა და თავისუფალი ვაჭრობის პირობებში მიიღწევა. 
• თანაბარი შესაძლებლობები
ყოველ ადამიანს აქვს უფლება - იცხოვროს კონკურენტულ გარემოში და გააჩნდეს წარმატების მოპოვების თანაბარი შესაძლებლობები. რა შედეგს მიაღწევს ადამიანი ამ შესაძლებლობების გამოყენებით, ეს მის უნარზე, ნიჭსა და ცოდნაზეა დამოკიდებული.
• თვითდახმარება
ყოველ პიროვნებას აქვს უფლება და შესაძლებლობა, საკუთარი შრომით მიიღოს შემოსავალი, გახდეს გადახდისუნარიანი და თავად უზრუნველყოს სხვადსხვა სოციალური სიკეთე (სამედიცინო დახმარება, შესაფერისი განათლება, ნორმალური დასვენება, ხანდაზმულობა და სხვ). თვითდახმარება გაცილებით ღირსეული და გარანტირებული გზაა, ვიდრე სხვის (გადასახადის გადამხდელის) ხარჯზე ცხოვრება.
• ტრადიციული ღირებულებები და ქართული ოჯახი
ყველა ადამიანს უნდა ჰქონდეს შესაძლებლობა დაიცვას და განავითაროს საკუთარი ენა, ეზიაროს ეროვნულ მემკვიდრეობას, შეინარჩუნოს კულტურული თვითმყოფადობა, იცხოვროს ძლიერი და მტკიცე ოჯახის პირობებში. დროში გამოცდილი ტრადიციული ღირებულებები სტაბილური საზოგადოების საფუძველია.

"ახალი მემარჯვენეების" მიზანია - საქართველოში დაამკვიდროს ამ პრინციპებისა და ღირებულებების ერთგული ხელისუფლება.
