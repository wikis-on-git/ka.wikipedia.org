'''აფხაზეთი''' [[საქართველო|საქართველოს]] ისტორიულ-გეოგრაფიული მხარეა, რომელსაც უკავია მდინარე [[ენგური|ენგურსა]] და [[ფსოუ|ფსოუს]] შორის მდებარე ტერიტორია. იგი რამდენიმე ისტორიულ ოლქს აერთიანებს: [[საძენი]], [[ბზიფი]], [[გუმა]], [[აბჟუა]], [[სამურზაყანო]] და [[წაბალ-დალი]]. აღსანიშნავია, რომ პოლიტიკური აფხაზეთი სხვადასხვა ეპოქაში სხვადასხვა ტერიტორიის მომცველი იყო და მისი საზღვრები არასდროს ემთხვეოდა ეთნიკურ აფხაზეთს, ე.ი. [[აფხაზები|აფხაზური]] ტომებით დასახლებულ მიწებს.


[[ანტიკური ეპოქა|ანტიკური ეპოქის]] დასაწყისისათვის დასავლეთ საქართველოში ყალიბდება [[კოლხეთის სამეფო]], რომელიც აფხაზეთის ტერიტორიასაც მოიცავს. [[ძვ. წ. VI]]-V სს-ში აქაური დასახლებების ბაზაზე წარმოიქმნა ძველბერძნული ახალშენები: [[დიოსკურია]], [[გიენოსი]], [[ტრიგლიტი]], [[პიტიუნტი]] და სხვები. [[ძვ. წ. I]] ს-ში კოლხეთის სამეფო დასუსტდა და დაიშალა. ამის შედეგად აფხაზეთის ტერიტორიაზე აფსილების, აბაზგების და სანიგების სამთავროები წარმოიქმნა, ხოლო მთიან ზონაში - მისიმიანთა სვანური გაერთიანება. [[III]]-[[IV]] სს-ში ჩამოყალიბდა [[ლაზიკა|ლაზთა სამეფო]], რომელმაც თავისი ძალაუფლების ქვეშ მთელ კოლხეთთან ერთად გააერთიანა აფხაზეთის ტერიტორიაც. [[V]]-[[VI]] სს-ში აფხაზურმა ტომებმა დასავლეთით გადაინაცვლეს. ამ პერიოდში ლაზიკის საზღვარი თანამედროვე [[სოჭი|სოჭის]] ჩრდილოეთით გადიოდა.


[[VIII]] ს-ში ჩამოყალიბდა [[აფხაზეთის სამთავრო]], რომელმაც გააერთიანა მთელი დასავლეთ საქართველო. ახალ პოლიტიკურ ერთეულს “[[აფხაზთა სამეფო]]” ეწოდებოდა და დედაქალაქი [[ქუთაისი|ქუთაისში]] ჰქონდა. [[IX]]-[[X]] სს-ში აფხაზეთი ერთიანი ქართული სამეფოს შემადგენლობაში შედიოდა საერისთავოს სახით. [[საქართველო|საქართველოს]] სამეფო-სამთავროებად დაშლის შემდეგ, [[XVII]] ს-ის დასაწყისში შეიქმნა აფხაზეთის დამოუკიდებელი სამთავრო, რომელიც [[XVII]] -[[XVIII]] სს-ში ფორმალურად [[იმერეთის სამეფო|იმერეთის სამეფოში]] შედიოდა.


[[1810]] წელს აფხაზეთის მთავარმა რუსეთის მფარველობა მიიღო. [[1864]] წელს რუსეთის მთავრობამ აფხაზეთის სამთავრო გააუქმა და მას [[სოხუმის ოლქი]] უწოდა. [[1918]]-[[1921|21]] წლებში აფხაზეთი [[საქართველო|საქართველოს]] დემოკრატიული რესპუბლიკის შემადგენლობაში შევიდა, ხოლო საბჭოთა რეჟიმის დამყარების შემდეგ აქ შეიქმნა ჯერ [[აფხაზეთის სსრ]] ([[1921]]), შემდეგ - [[აფხაზეთის ასსრ]] ([[1931]]).


დღევანდელი აფხაზეთი [[აფხაზეთის ავტონომიური რესპუბლიკა|ავტონომიური რესპუბლიკაა]] [[საქართველო|საქართველოს]] შემადგენლობაში, რომელიც მოიცავს [[გაგრის  რაიონი|გაგრის]], [[გალის რაიონი|გალის]], [[გუდაუთის რაიონი|გუდაუთის]], [[გულრიფშის რაიონი|გულრიფშის]], [[ოჩამჩირის რაიონი|ოჩამჩირის]] და [[სოხუმის რაიონი|სოხუმის]] რაიონების ტერიტორიას. [[1992]] წლიდან აფხაზეთის მთელი ტერიტორია [[კოდორის ხეობა|კოდორის ხეობის]] გარდა სეპარატისტული რეჟიმის კონტროლქვეშაა. 

[[კატეგორია:საქართველოს ისტორიულ-გეოგრაფიული მხარეები]]
