[[Image:OldGeoflag.png|thumb|საქართველოს დროშა, 1918-21]]
'''საქართველოს დემოკრატიული რესპუბლიკა''' - პირველი რესპუბლიკა [[საქართველო|საქართველოს]] ტერიტორიაზე, შეიქმნა [[1918]] წლის [[26 მაისი|26 მაისს]] [[რუსეთის იმპერია|რუსეთის იმპერიის]] დაშლისა და [[1917]] წლის რევოლუციის შემდეგ. მას ესაზღვრებოდა [[რუსეთი]] და ჩრდილოეთ კავკასიის მთიელთა რესპუბლიკა ჩრდილოეთით, [[თურქეთი]], [[სომხეთი]] და [[აზერბაიჯანი]] - სამხრეთით. მოსახლეობა შეადგენდა 2,5 მლნ-ს, ფართობი - 107,600 კვ.კმ-ს. დედაქალაქი - [[თბილისი]]. სახელმწიფო ენა - [[ქართული ენა|ქართული]].


==წინაისტორია==

[[1917]] წლის გაზაფხულზე, [[რუსეთი|რუსეთში]] მონარქიის დამხობის შემდეგ, [[სამხრეთი კავკასია|ამიერკავკასიაში]] ორხელისუფლიანობა დამყარდა: ერთი მხრივ, მუშათა და სამხედრო დეპუტატთა საბჭოები, მეორე მხრივ, რუსეთის დროებითი მთავრობის მიერ შექმნილი ამიერკავკასიის განსაკუთრებული კომისარიატი, რომელთაც რეალური ძალაუფლება არ ჰქონიათ. ამავე პერიოდში მოწვეულ იქნა საქართველოს პირველი ეროვნული ყრილობა, რომელსაც ესწრებოდა ყველა პოლიტიკური და საზოგადოებრივი ორგანიზაციის, სხვადასხვა ხალხების წარმომადგენლები. ყრილობამ აირჩია [[საქართველოს ეროვნული საბჭო]], რომელიც გარდამავალ პერიოდში, დამოუკიდებლობის გამოცხადებამდე, პრაქტიკულად საქართველოს მთავრობის ფუნქციას ასრულებდა.


ოქტომბრის რევოლუციის გამარჯვების შემდეგ სამხრეთ კავკასია კიდევ უფრო რთულ მდგომარეობაში აღმოჩნდა. ადგილობრივმა გავლენიანმა პოლიტიკურმა ძალებმა არ ცნეს საბჭოთა ხელისუფლება და უკვე 1917 წლის ნოემბერში ჩამოაყალიბეს ადგილობრივი მმართველობა [[ამიერკავკასიის კომისარიატი|ამიერკავკასიის კომისარიატის]] სახით, რომელმაც რუსეთის დამფუძნებელი კრების ამიერკავკასიელ დეპუტატთაგან შექმნა უმაღლესი საკანონმდებლო ორგანო - [[ამიერკავკასიის სეიმი|სეიმი]]. 


[[1918]] წლის თებერვალ-მაისში, რუსეთის სამოქალაქო ომის დროს, საქართველო შედიოდა [[ამიერკავკასიის დემოკრატიული ფედერაციული რესპუბლიკა|ამიერკავკასიის დემოკრატიული ფედერაციული რესპუბლიკის]] შემადგნელობაში. მას მართავდა [[ამიერკავკასიის კომისარიატი]], რომელიც შედგებოდა [[საქართველო|საქართველოს]], [[სომხეთი|სომხეთის]] და [[აზერბაიჯანი|აზერბაიჯანის]] წარმომადგენელთაგან. მაგრამ ფედერაცია არასიცოცხლისუნარიანი აღმოჩნდა, რაც გამოწვეული იყო ფედერაციის სუბიექტების პოლიტიკური და ეკონომიკური ინტერესების შეუთავსებლობით. ამას დაემატა თურქეთის მხრიდან აგრესია, რომელმაც დაიკავა [[ბათუმი]], [[არტაანი]], [[ოზურგეთი]], საფრთხე შეექმნა [[ახალციხე|ახალციხესა]] და [[ახალქალაქი|ახალქალაქს]]. შექმნილმა პოლიტიკურმა მდგომარეობამ განაპირობა მოვლენათა შემდგომი განვითარება: 1918 წლის 26 მაისს ამიერკავკასიის ფედერაციამ არსებობა შეწყვიტა და იმავე დღეს გამოცხადდა საქართველოს დამოუკიდებლობა. მომდევნო დღეებში დამოუკიდებლობა გამოაცხადეს აგრეთვე სომხეთმა და აზერბაიჯანმა.


==დამოუკიდებლობის გამოცხადება==

[[Image:Georgien Parlament Unabhängigkeit.jpg|400px|left|დამოუკიდებლობის გამოცხადება]]

1918 წლის 24-25 მაისს გაიმართა საქართველოს ეროვნული საბჭოს აღმასრულებელი კომიტეტის სხდომა [[ჟორდანია, ნოე|ნ.ჟორდანიას]] თავმჯდომარეობით. სხდომაზე განხილულ იქნა თურქებთან მოლაპარაკებებზე ამიერკავკასიის დელეგაციის ხელმძღვანლის [[ჩხენკელი, აკაკი|ა.ჩხენკელის]] წერილი, რომელშიც ის, აღწერდა რა მოლაპარაკებებზე შექმნილ მძიმე სიტუაციას, ითხოვდა საქართველოს დამოუკიდებლობის გამოცხადების დაჩქარებას.  მიღებულ იქნა გადაწყვეტილება ამიერკავკასიის სეიმის თვითლიკვიდაციის შემდეგ საქართველოს დამოუკიდებლობის აქტის მიღების თაობაზე. ამაზე სხდომაზე დაამტკიცეს მომავალი მთავრობის შემადგენლობა. ასევე მიღებულ იქნა გადაწყვეტილება საქართველოს ეროვნული საბჭოსთვის ეწოდებინათ საქართველოს პარლამენტი.


1918 წლის 26 მაისს თბილისში საქართველოს ეროვნულმა საბჭომ გამოაცხადა ქვეყნის დამოუკიდებლობა და შექმნა საქართველოს დემოკრატიული რესპუბლიკა. მიღებულ იქნა ”საქართველოს სახელმწიფოებრივი დამოუკიდებლობის აქტი”, რომელშიც კერძოდ, ნათქვამი იყო:

#ამიერიდან საქართველოს ხალხი სუვერენული უფლებების მატარებელის, ხოლო საქართველო - სრულფასოვანი დამოუკიდებელი სახელმწიფო.
#დამოუკიდებელი საქართველოს პოლიტიკური ფორმაა - დემოკრატიული რესპუბლიკა.
#საერთაშორისო ომებში საქართველო მუდმივად ნეიტრალური სახელმწიფოა.
#საქართველოს დემოკრატიული რესპუბლიკა თავის საზღვრებში თანაბრად უზრუნველყოფს ყველა მოქალაქის სამოქალაქო და პოლიტიკურ უფლებებს მიუხედავად მისი ეროვნებისა, სარწმუნოებისა, სოციალური მდგომარეობისა და სქესისა.
#საქართველოს დემოკრატიული რესპუბლიკა ქმნის ყველა პირობას მის ტერიტორიაზე მცხოვრები ერების თავისუფალი განვითარებისათვის.


==სახელმწიფო ხელისუფლება==

საქართველოს დემოკრატიული რესპუბლიკის უმაღლესი ორგანო იყო პარლამენტი (ეროვნული საბჭო), ხოლო აღმასრულებელი ორგანო - მინისტრთა საბჭო, რომელიც ანგარიშვალდებული იყო პარლამენტის წინაშე. პარლამენტიც და მთავრობაც კოალიციური იყო, მაგრამ ჭარბობდნენ [[საქართველოს სოციალ-დემოკრატიული პარტია|სოციალ-დემოკრატიული პარტიის]] წარმომადგენლები, რომელსაც მხარს უჭერდნენ არა მხოლოდ მუშები, არამედ გლეხებიც. საქართველოს დემოკრატიული რესპუბლიკის პირველი მთავრობის შემადგენლობა ასეთი იყო:


* მთავრობის თავმჯდომარე - '''[[რამიშვილი, ნოე|ნ.რამიშვილი]]'''.
* საგარეო საქმეთა მინისტრი - '''ა.ჩხენკელი'''.
* შინაგან საქმეთა მინისტრი - '''ნ.რამიშვილი'''.
* სამხედრო საქმეთა მინისტრი - '''ი.გიორგაძე'''.
* ფინანსთა, ვაჭრობისა და მრეწველობის მინისტრი - '''გ.ჟურული'''.
* იუსტიციის მინისტრი - '''შ.მესხიშვილი'''.
* სახალხო განათლების მინისტრი - '''გ.ლასხიშვილი'''.
* მიწათმოქმედებისა და შრომის მინისტრი - '''ნ.ხომერიკი'''.
* მიმოსვლის გზების მინისტრი - '''ი.ლორთქიფანიძე'''.


[[1919]] წლის მარტში ჩატარდა [[დამფუძნებელი კრება|დამფუძნებელი კრების]] არჩევნები, რომელშიც მონაწილეობა მიიღო ამომრჩეველთა 60%-მა. დამფუძნებელმა კრებამ შეცვალა ეროვნული საბჭო და დაადასტურა საქართველოს დამოუკიდებლობის გამოცხადება და საქართველოს დემოკრატიული რესპუბლიკის შექმნა.


==საშინაო მდგომარეობა==

არსებობის ხანმოკლე პერიოდის განმავლობაში ქვეყნის ხელმძღვანელობამ შეძლო მთელი რიგი მნიშვნელოვანი ღონისძიებების გატარება: დაადგინა რესპუბლიკის სახელმწიფო საზღვრები, ქართული ენა გამოაცხადა სახელმწიფო ენად, განახორციელა სასამართლო რეფორმა, ჩამოაყალიბა ეროვნული გვარდია და რეგულარული არმია, ჩამოაყალიბა ადგილობრივი მართვის ორგანოები, პროფესიული კავშირები, მიიღო რესპუბლიკის კონსტიტუცია.


ამასთან ერთად მძიმე რჩებოდა ქვეყნის ეკონომიკური და ფინანსური მდგომარეობა, რასაც აქტიურად იყენებდნენ ოპოზიციური ძალები, პირველ რიგში - ბოლშევიკები. მათი ხელშეწყობით ადგილი ჰქონდა მუშათა გაფიცვებს და გლეხთა აჯანყებებს საქართველოს სხვადასხვა რეგიონებში. მიუხედავად ამისა, მკაცრი პოლიტიკური დისციპლინის წყალობით, თავიდან იქნა აცილებული რუსეთის ტერიტორიიდან სამოქალაქო ომის გავრცელების საშიშროება.


==საგარეო მდგომარეობა==

მიუხედავად საქართველოს დემოკრატიული რესპუბლიკის პოლიტიკური ინსტიტუტების სტაბილურობისა, საბჭოთა რუსეთიც და დასავლეთის ქვეყნებიც თავს იკავებდნენ საქართველოს დამოუკიდებლობის იურიდიული აღიარებისაგან. ისინი ქართულ საკითხს რუსეთთან ურთიერთობების კონტექსტში განიხილავდნენ და თავს არიდებდნენ მასთან ურთიერთობების გაფუჭებას. ერთადერთი გამონაკლისი იყო [[არგენტინა]], რომელმაც აღიარა საქართველოს დამოუკიდებლობა [[1919]] წლის [[13 სექტემბერი|13 სექტემბერს]].


მდგომარეობა შეიცვალა მას შემდეგ, რაც თვით რუსეთმა ცნო de jure საქართველოს დამოუკიდებლობა. ეს მოხდა ორ ქვეყანას შორის [[1920]] წლის [[7 მაისი|7 მაისის]] ხელშეკრულების გაფორმების შემდეგ, რომელმაც ხელი შეუწყო ახალგაზრდა სახელმწიფოს სუვერენიტეტისადმი პატივისცემის ზრდას. ამის შედეგი საქართველოს დამოუკიდებლობის აღიარება რიგი ქვეყნების მიერ:


*[[1920]] წლის [[24 სექტემბერი]] – [[გერმანია]]
*[[1921]] წლის [[27 იანვარი]] – [[ბელგია]], [[საფრანგეთი]], [[დიდი ბრიტანეთი]], [[იტალია]], [[იაპონია]]
*[[1921]] წლის [[28 იანვარი]] – [[პოლონეთი]]
*[[1921]] წლის [[17 თებერვალი]] – [[ავსტრია]]
*[[1921]] წლის [[18 თებერვალი]] – [[რუმინეთი]]
*[[1921]] წლის [[23 თებერვალი]] – [[ლუქსემბურგი]]
*[[1921]] წლის [[14 აპრილი]] – [[მექსიკა]] 


აღიარება გაგრძელდა საქართველოს სოვეტიზაციის შემდეგაც.


==ქვეყნის ოკუპაცია და ანექსია==

1920 წლის დასაწყისში საბჭოთა რუსეთმა სამოქალაქო ომში გარდატეხას მიაღწია: მოიგერია [[პოლონეთი|პოლონეთის]] არმიისა და თეთრგვარდიელი გენერლის [[ვრანგელი|ვრანგელის]] შემოტევები, შემდეგ კი დაამარცხა [[დენიკინი|დენიკინის]] არმია და ამიერკავკასიის საზღვრებს მიუახლოვდა. აპრილში XI არმიამ [[აზერბაიჯანი|აზერბაიჯანში]] საბჭოთა ხელისუფლება დაამყარა, მაისის დასაწყისში კი შემოიჭრა საქართველოში, მაგრამ უშედეგოდ. მისი შემდგომი ცდები ოკუპაციისა დროებით აღკვეთა საბჭოთა რუსეთთან 1920 წლის 7 მაისს გააფორმებულმა ხელშეკრულებამ. საქართველოს მთავრობა იმედოვნებდა, რომ აღნიშნული ხელშეკრულება ხელს შეუშლიდა წითელი არმიის შემოსვლას საქართველოში. 1920 წლის ნოემბერში აზერბაიჯანის ბედი გაიზიარა [[სომხეთი|სომხეთმაც]], რამაც გარდაუვალი გახადა საქართველოს გასაბჭოებაც.


[[Image:Rote Armee Tiflis.jpg|400px|left|წითელი არმია თბილისში]]

[[1921]] წლის [[25 თებერვალი|25 თებერვალს]] საბჭოთა არმია (მე-11, მე-9, მე-3, მე-13 არმიები, ბუდიონის და ჟლობის კავალერიები) რამდენიმე მხრიდან შემოიჭრა საქართველოს ტერიტორიაზე. მოკავშირეების გარეშე, ბედის ანაბარად მიტოვებულმა ქვეყანამ ვერ გაუწია სათანადო წინააღმდეგობა რუსეთის არმიას, რომელმაც დაიკავა [[თბილისი]] და აქ საბჭოთა ხელისუფლება გამოაცხადა. საქართველოს დემოკრატიული რესპუბლიკის მთავრობა ბათუმში გადავიდა, ხოლო იმავე წლის მარტში დატოვა საქართველო და ემიგრაციაში წავიდა. საბრძოლო მოქმედებები მარტის მეორე ნახევრამდე გრძელდებოდა.


გამოცხადდა [[საქართველოს საბჭოთა სოციალისტური რესპუბლიკა|საქართველოს საბჭოთა სოციალისტური რესპუბლიკის]] შექმნა, რომელიც ფორმალურად ინარჩუნებდა დამოუკიდებლობას, რაც აღიარებულ იქნა 1921 წლის 21 მაისის ახალი ხელშეკრულებით და 1922 წლის კონსტიტუციით, თუმცა იურუდიული ფორმა არ შეესაბამებოდა პოლიტიკურ სინამდვილეს.

[[კატეგორია:საქართველო]]

[[en:Democratic Republic of Georgia]]
