'''ჩოლოყაშვილი, ნიკოლოზ''' (ნიკიფორე ირბახი) (დაახლოებით * [[1585]] ―   †  [[1658]]), [[ქართველები | ქართველი]] პოლიტიკური მოღვაწე და დიპლომატი, პირველი ქართული ნაბეჭდი წიგნის ერთ-ერთი გამომცემელი. 8 წლისა სწავლა-განათლების მისაღებად გააგზავნეს [[იტალია | იტალიაში]], სადაც ბერძნულ სკოლაში მიებარა სასწავლებლად. იქვე აღიკვეცა ბერად. დაახლოებით [[1608]] [[საქართველო | საქართველოში]] დაბრუნდა და კახეთის მეფის [[თეიმურაზ I | თეიმურაზ I-ის]] კარის მოძღვარი გახდა. [[1614]] შაჰ-აბას I-ის საქართველოში ლაშქრობის დროს, იერუსალიმში წავიდა. [[1625]] ანტისპარს. ბრძოლის პერიოდში თეიმურაზ I-ის დავალებით დიპლომატიური მისიით გაემგზავრა ევროპაში. რომში ყოფნისას ჩოლოყაშვილმა აქტიური მონაწილეობა მიიღო ქართული ბეჭდვითი წიგნის გამოცემაში. [[1629]] მისი დახმარებით ჩამოისხა ქართული ანბანი, შემუშავდა და გამოიცა ქართულ-იტალიური ლექსიკონი - პირველი ქართული ნაბეჭდი წიგნი; შემდეგ - "ლოცვანი" ქართულ ენაზე. [[1629]] ჩოლოყაშვილი საქართველოში დაბრუნდა, მეტეხის ეკლესიის წინამძღვარი გახდა. [[1632]], როდესაც თეიმურაზ I იძულებული შეიქმნა იმერეთის სამეფოსთვის შეეფარებინა თავი, ჩოლოყაშვილი სამეგრელოს მთავრის ლევან II დადიანის უახლოესი თანამშრომელი და მისი ფართო პოლიტიკური გეგმების სულისჩამდგმელი გახდა. [[1643]]-49 ჩოლოყაშვილი კვლავ იერუსალიმშია ქართველთა ჯვრის მონასტრის წინამძღვრად. [[1650]] ის საქართველოში დაბრუნდა. ჯერ იმერეთის სამეფოს კარზე იმყოფებოდა, შემდეგ კვლავ ლევან II დადიანთან, რომლის ხელისშეწყობითაც დასავლეთ საქართვეკლოს [[კათალიკოს-პატრიარქი]] გახდა. [[1657]], ლევან II დადიანის გარდაცვალების შემდეგ, ახალმა მთავარმა ვამეყ III-მ სხვა თავის მოწინააღმდეგეთა შორის ჩოლოყაშვილიც შეიპყრო და საპყრობილეში მოათავსა, სადაც იგი გარდაიცვალა. ჩოლოყაშვილიი მრავალმხრივი საქმიანობა მიმართული იყო საქართველოს პოლიტიკის და კულტურის აღორძინებისაკენ. თანამედროვენი მას უწოდებდნენ ბრძენსა და ფილოსოფოსს, რიტორს, "ღირსსა ყოვლისა სიკეთისა".

[[კატეგორია:ქართველები]]

[[კატეგორია:საქართველოს კათალიკოსები]]
