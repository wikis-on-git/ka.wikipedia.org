'''ბარნოვი''' (''ბარნაველი''), '''ვასილ''' ზაქარიას ძე (* [[22 მაისი]], [[3 ივნისი]], [[1856]], სოფ. [[კოდა]] (ახლანდელი [[თეთრი წყაროს რაიონი]]) ―      † [[4 ნოემბერი]], [[1934]], [[თბილისი]]),[[ ქართველები | ქართველი]] მწერალი. 

==ბიოგრაფია==

დაიბადა მღვდლის ოჯახში. თბილისის სასულიერო სემინარიის დამტავრების შემდეგ იქვე მასწავლებლობდა ([[1877]]-[[1878]]). [[1882]] წელს დაამთავრა [[მოსკოვი |მოსკოვის]] სასულიერო აკადემიის ისტორიის განყოფილება. მასწავლებლობდა [[სენაკი | სენაკში]],[[თელავი | თელავსა]] და თბილისში. [[1921]] წლიდან თბილისის პედაგოგიურ მუშფაკში ქართულ ენასა და ლიტერატურას ასწავლიდა; იყო საქართველოს მწერალთა კავშირის გამგეობის წევრი. 

==შემოქმედება==

ბარნოვის პირველი კორესპონდენცია "რამდენიმე სურათი ხევსურების ცხოვრებიდან" გამოქვეყნდა [[1878]] ("დროება", N 220-227), პირველი [[ლექსი]] "ქართველი ქალი" - [[1879]] ("დროება", N149), პირველი ორიგინალური [[მოთხრობა]] "პატარა ლევანი" - [[1893]] ("კვალი", N2), პირველი [[რომანი]] "ისნის ცისკარი" - [[1901]] ("მოამბე", N18).

ბარნოვი ქართული ისტორიული რომანის ფუძემდებელია. მისთვის ისტორიული მოვლენების ასახვა თვითმიზანი არ არის, მწერლის ყურადღების ცენტრშია ზოგადსაკაცობრიო პრობლემები. ბარნოვის ფილოსოფიური შეხედულებები ეფუძნება, ერთი მხრივ ქართულ მითოლოგიას, მეორე მხრივ იდეალისტურ მსოფლაღქმას. ბარნოვისთვის ღმერთი  - კეთილი და ნათელი აბსოლუტი - არის სამყაროს პირველმიზეზიცა და განვითარების საბოლოო მიზანიც; ამ ქვეყნის ღმერთი სიყვარულისა და მშვენიერების სახით ევლინება; სიყვარული ღვთაებრივია და ამდენად - უკვდავი; სიყვარულის დათრგუნვის ცდა მარცხით მთავრდება (რომანები "მიმქრალი შარავანდედი", [[1913]]; "ტრფობა წამებული", [[1918]]); მშვენიერება მატერიალურია, მაგრამ ისწრაფვის ღვთაებრივისაკენ და საბოლოოდ ღმერთს უერთდება (მოთხრობა "ძვირფასი თვალი", [[1924]]). ბარნოვის მიზანია კეთილისა და ბოროტის მარადიული ბრძოლის წარმოჩენა. მისი აზრით, სამყაროს თუმცა კი ღვთის ნება განაგებს, მაგრამ "განგების რჩეულს", "რაინდს კეთილისა", ე.ი. დიდ ისტორიულ პიროვნებას, ძალუძს წარმართოს ქვეყნის შინაგანი ძალები კეთილის გამარჯვებისათვის. ბარნოვი თითქმის ზუსტად იცავს ისტორიის სინამდვილეს, მაგრამ ფაქტების საკუთარი ინტერპრეტაციის მისაღწევად მიმართავს მხატვრულ გამონაგონსაც.

მწერლის იდეური ჩანაფიქრი მის რომანებში დიდ იატორიულ ძვრებს ("ტრფობა წამებული", "არმაზის მსხვრევა", [[1925]]; "გიორგი სააკაძე", [[1923]]-[[1925]]) ან შემთხვევით ისტორიულ ცნობებს ("მიმქრალი შარავანდედი", "დედოფალი ბიზანტიისა", [[1927]]; "ცოდვა სიჭაბუკისა", [[1928]]) ემყარება. ზოგჯერ სიუჟეტი მთლიანად გამოგონილია, მხოლოდ ფონია ისტორიული ("ისნის ცისკარი").

"მიმქრალ შარავავანდედში" წარმოსახულია ბრძოლა პატივმოყვარეობასა და სიყვარულს შორის XVI საუკუნეში საქართველოს ისტორიულ სინამდვილის ფონზე; ფინალი მიგვანიშნებს, რომ დიდების შარვანდედი უსიყვარულოდ ამაოა. "ტრფობა წამებული" VIIII-IX საუკუნეების საქართველოს ცხოვრებას ეხება და საეკლესიო დოგმების წინააღმდეგაა მიმართული; თუმცა ფაქტობრივად ეკლესია იმარჯვებს, ზნეობრივი უპირატესობა სიყვარულის მხარეზეა. ბარნოვისათვის [[სააკაძე, გიორგი | გიორგი სააკაძე]] ("გიორგი სააკაძე") "კეთილი რაინდია", ღვთის ნებით საქართველოს გაერთიანებისათვის და მეფობისათვის მოწოდებული; მან კი არ ინდომა ბაგრატიონთა გვირგვინის ხელყოფა, რისთვისაც გამგებამ დასაჯა იგი. "არმაზის მსხვრევა" საქართველოში ქრისტიანობის დამკვიდრებას ეხება; წარმართობისა და ქრისტიანობის ჭიდილის საფარქვეშ იმალება სპარსეთისა და ბიზანტიის ბრძოლა საქართველოს დამონებისათვის.

ბარნოვი ავტორია მრავალი მოთხრობისა, რომლებიც მიძღვნილია ფილოსოფიური ("ტკბილი დუდუკი",[[1909]]; "ნაძვნარის დევი",[[1921]]), სოციალური ("თებარას დანიშნული", [[1911]]; "ფარჩის ახალუხი", [[1912]]; "გველის ზეიმი", [[1919]]; "სადედოფლო სარტყელი", [[1920]]; "განასკვილი სიმი", 1920), პედაგოგიკური ("ნუშო", [[1898]]; "ქოჩორა ხე", [[1898]]; "პროფესორი", [[1901]]; "მეჩვენა", [[1901]]) და სხვა პრობლემებისადმი. ბარნოვის პროზის რიტმულობა,რამდენადმე ხელოვნური სინტაქსური წყობა, ძველი ქართული მწელობისა და ხალხური მეტყველების მარაგით გამდიდრებული ლექსიკა განუმეორებელ ელფერს ანიჭებს მის სამწერლო სტილს.

ბარნოვმა ამაგი დასდო ქართულ ფოლკლორისტიკას; თბილისის სასულიერო სემინარიაში იგი ქართული ხალხური სიტყვიერების კურსს კითხულობდა. მის ნარკვევებსა და წერილებში გაშუქებულია ქართული მითოლოგიისა და საგმირო ეპოსის საყურადღებო საკითხები. საინტერესოა მისი დაკვირვებანი "ამირანიანზე", "როსტომიანზე", "ტარიელიანზე", "არსენას ლექსზე". მანვე შეადგინა [[ოძელაშვილი, არსენა | არსენა ოძელაშვილის]] სრული ბიოგრაფია ([[1919]]) ფოლკლორული და ისტორიულ-ლიტერატურული წყაროების საფუძველზე.

==რესურსები ინტერნეტში==

*http://www.nplg.gov.ge/ebooks/authors/vasil_barnovi.htm
*http://children.iatp.ge/sarcmunoeba/sakitxavi/motxrobebi/xarazi.htm


[[კატეგორია:ქართველები]]
[[კატეგორია:ქართველი მწერლები]]
[[კატეგორია:დაბადებული  1856]] 
[[კატეგორია:გარდაცვლილი  1934]] 


[[da:Vasil Barnovi]]
