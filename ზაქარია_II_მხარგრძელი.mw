'''ზაქარია II მხარგრძელი''' (†  [[1212]]), საქართველოს [[დიდებული]]. გამოჩენილი სახელმწიფო მოღვაწე XII-XIII საუკუნეების მიჯნაზე, [[ამირსპასალარი|ამირსპასალარ]] [[მხარგრძელი, სარგის|სარგისის]] ძე, ამირსპასალარ-[[მანდატურთუხუცესი]], დიდი მემამულე, ქვემო ქართლის ([[ლორე]]-[[ტაშირი]]), შემოერთებული სომხური თემების ([[შირაკი]],[[აირარატი]], [[სივნიეთი]], [[არცახი]], [[უტიქი]], [[გელაქუნი]]), ქ. რუსთავის (კახეთი) და სხვათა მფლობელი.

[[1177]] წელს ზაქარია და სარგის მხარგრძლები აჯანყებული [[დემეტრე უფლისწული|დემნა (დემეტრე) უფლისწულის]] ბანაკში იყვნენ. სარგისმა შვილთან ერთად დატოვა აჯანყებულები და გადავიდა [[გიორგი II|გიორგი II-ის]] მხარეზე. მხარგრძლებმა განსაკუთრებით გამოიჩინეს თავი [[გიორგი რუსი|გიორგი რუსის]] (იური ანდრიას ძე) ამბოხების ჩაქრობაში. ამირსპასალარ [[თორელი გამრეკელი (XII ს.)|გამრეკელ თორელის]] გარდაცვალების შემდეგ მცირე ხნით [[ჭიაბერი]] იყო ამირსპასალარი, ხოლო შემდეგ - მხარგრძელს ამირსპასალარობის ბოძებასთან ერთად მეფემ უწყალობა [[რუსთავი|ქ. რუსთავიც]]. ამ დროიდან ამირსპასალარის [[სახელო]] დიდი ხნით დამკვიდრდა  მხარგრძელთა საგვარეულოში. XII საუკუნის ბოლოს საქართველომ შემოიერთა სომხეთი (შირაკი) ცენტრი [[ანისი|ქ. ანისი]], რომელიც სამამულე მდლობელობაში გადაეცა ზაქარია  მხარგრძელს. ზაქარიას (ისევე როგორც ადრე მის მამას - სარგისს) მიენიჭა ანისის მფლობელის ტიტული - [[შაჰანშა]] (ეს ტიტული დამკვიდრებული იყო აგრეთვე საქართველოს მეფის ტიტულატურაში). შემდგომში ეს ტიტული საკუთარ სახელად იქცა ზაქარიას სახლში.

მხარგრძელი მონაწილეობდა ქართველთა თითქმის ყველა ლაშქრობაში XII-XIII საუკუნეების მიჯნაზე: [[შამქორის ბრძოლა 1195|შამქორისა]] და [[ბასიანის ბრძოლა 1203|ბასიანის ბრძოლებში]], ანისის, არდებილის, ირანის ლაშქრობებში და სხვა. ის, როგორც სამხრეთ საქართველოს ფეოდალი, სარდლობდა [[მეწინავე]] [[სადროშო|სადროშოს]]. [[თამარი|თამარის]] ისტორიკოსის ცნობით, "მას ჟამსა დიდად განდიდებულნი იყვნენ მეფისა მიერ ზაქარია ამირსპასალარი და ივანე მსახურთუხუცესი".


კონფესიურად ზაქარია იყო ერთადერთი [[მონოფიზიტობა|მონოფიზიტი]]  მხარგრძელი ამ პერიოდში. მისი მოძღვარი იყო ცნობილი სომეხი საეკლესიო მოღვაწე და კანონმდებელი [[მხითარ გოში]]. XIII საუკუნის სომეხი ისტორიკოსების [[კირაკოს განძაკეცი|კირაკოს განძაკეცისა]] და [[ვარდან ბარძბერდეცი|ვარდან აღმოსავლელის]] ცნობით, ზაქარია ცდილობდა ზოგიერთი ცვლილების შეტანას სომხურ სარწმუნოებაში, რათა დაეახლოვებინა ის ქართულ სარწმუნოებასთან. ამ მიზნით  მხარგრძელის ინიციატივით მოწვეულ იქნა ლორისა ([[1205]]) და ანისის ([[1207]]) [[საეკლესიო კრებები]].


ზაქარიას გარდაცვალების შემდეგ   [[მხარგრძელები|მხარგრძელთა]] ძირითადი შტო გაიყო 2 ნაწილად: ზაქარიასა და [[მხარგრძელი, ივანე I|ივანეს]] (ზაქარიას ძმა) სახლებად.  მხარგრძელმა მნიშვნელოვანი წვლილი შეიტანა საქართველოს ფეოდალური მონარქიის განმტკიცებაში, თურქების მიერ დაპყრობილი ამიერკავკასიის მიწების განთავისუფლებასა და საქართველოსთან შეერთებაში. ამიტომაც იმდროინდელი ქართული წყაროები (რომელიც ასახავენ ქართულ ფეოდალური არისტოკრატიის თვალსაზრისს) ქებით იხსენიებენ  მხარგრძელს და მაღალ შეფასებას აძლევენ მის თავდადებას ქართული სახელმწიფოს ინტერესებისათვის, ერთგულებას მეფისადმი, მის პიროვნულ ღირსებებს. ვარდანის ცნობით,  მხარგრძელი გარდაიცვალა ირანის ლაშქრობიდან დაბრუნების შემდეგ. დაკრძალეს  [[სანაინი|სანაინში]], თავის საგვარეულო მონასტერში.





[[კატეგორია:ქართველები]]
[[კატეგორია:ქართველი დიდებულები]]
[[კატეგორია:გარდაცვლილი 1212]]
