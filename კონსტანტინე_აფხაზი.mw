<div style="float:right">[[Image:KoteAbkhazi.gif]]</div>

'''კონსტანტინე (კოტე) აფხაზი''' (* [[1867]] წლის [[27 ნოემბერი]], [[კარდენახი]] ―     †    [[1923]] წლის [[19 მაისი]], [[თბილისი]]), გამოჩენილი ქართველი საზოგადო, პოლიტიკური და სამხედრო მოღვაწე, არტილერიის გენერალი, [[1921]]-[[1923]] წლების ეროვნულ-განმათავისუფლებელი მოძრაობის ერთ-ერთი ლიდერი, [[ჭავჭავაძე, ილია|ილია ჭავჭავაძის]] დისშვილი.

===განათლება===

აფხაზმა დაამთავრა თბილისის კადეტთა სასწავლებელი ([[1885]]) და [[პეტერბურგი|პეტერბურგის]] სამხედრო აკადემია ([[1890]]). 

===სამხედრო და საზოგადოებრივი მოღვაწეობა (1890-1917)===

კონსტანტინე აფხაზი ცარისტული [[რუსეთი|რუსეთის]] არმიაში მსახურობდა [[1890]] წლიდან და გაიარა გზა არტილერიის გენერალ-მაიორობამდე ([[1914]]). [[I მსოფლიო ომი]]ს წლებში ([[1914]]-[[1916]] წლებში) სარდლობდა საარტილერიო ბრიგადას.

[[1906]]-[[1913]] წლებში იგი არჩეული იყო თბილისის საადგილმამულო ბანკის სამეურვეო კომიტეტის წევრად, იმავე ხანებში მისი უშუალო ხელმძღვანელობით [[კახეთი|კახეთში]] გაყვანილ იქნა რკინიგზა. [[1913]]-[[1914]] და [[1916]]-[[1917]] წლებში აფხაზი ასრულებდა ქართლ-კახეთის თავადაზნაურთა წინამძღოლის (მარშლის) მოვალეობას. [[1917]]-[[1918]] წლებში იგი იყო თბილისის ქართული უნივერსიტეტის დამფუძნებელი საზოგადოების თავმჯდომარე და [[ჯავახიშვილი, ივანე|ივანე ჯავახიშვილთან]] და სხვა სახელოვან მოღვაწეებთან ერთად დიდი წვლილი შეიტანა [[თბილისის სახელმწიფო უნივერსიტეტი|თბილისის სახელმწიფო უნივერსიტეტის]] დაარსებაში.

[[1917]] წლის ივნისში კონსტანტინე აფხაზი იყო საქართველოს ეროვნულ-დემოკრატიული პარტიის ერთ-ერთი ფუძემდებელი ([[1921]]-[[1923]] წლებში იგი ასრულებდა ამ პარტიის თავმჯდომარის მოვალეობას). იმავე წლის თებერვალ-სექტემბერში იგი აქტიური მონაწილე გახლდათ [[ქართული მართლმადიდებელი ეკლესია|ქართული მართლმადიდებელი სამოციქულო ეკლესიის]] [[ავტოკეფალია|ავტოკეფალიის]] აღდგენისა, რაც წარმატებით დაგვირგვინდა 1917 წლის სექტემბერში. იმავე [[1917]] წლის [[22 ნოემბერი|22 ნოემბერს]] საქართველოს ეროვნულმა ყრილობამ (რომელიც განიხილავდა საქართველოს სრული სახელმწიფოებრივი დამოუკიდებლობის აღდგენის საკითხს) იგი აირჩია [[საქართველოს ეროვნული საბჭო|საქართველოს ეროვნული საბჭოს]] წევრად.

===[[საქართველოს დემოკრატიული რესპუბლიკა]] (1918-1921)===

[[1918]] წლის [[26 მაისი|26 მაისამდე]] საქართველოს დემოკრატიული რესპუბლიკის პარლამენტის ფუნქციებს ასრულებდა საქართველოს ეროვნული საბჭო, რომლის ერთ-ერთი ყველაზე გამორჩეული მოღვაწე იყო კონსტანტინე აფხაზი. სწორედ ეროვნულმა საბჭომ, აღნიშნული წლის 26 მაისის ისტორიულ სხდომაზე, მიიღო საქართველოს დამოუკიდებლობის აქტი, სამართლებრივი ხასიათის უმნიშვნელოვანესი დოკუმენტი. სხვა ცნობილ მოღვაწეთა ხელმოწერებთან ერთად ამ აქტს ამშვენებს აფხაზის ხელმოწერაც.

[[1919]]-[[1921]] წლებში იგი იყო 1919 წელს არჩეული ეროვნული პარლამენტის, - საქართველოს დამფუძნებელი კრების, წევრი.

[[1919]]წელს კონსტანტინე აფხაზმა აქტიური მონაწილეობა მიიღო საქართველოს შეიარაღებული ძალების შესახებ კანონის შემუშავებაში, რომელიც დამტკიცებულ იქნა დამფუძნებელი კრების მიერ აღნიშნული წლის ივლისში. აღსანიშნავია, რომ გამოჩენილ სამხედრო მოღვაწეებთან [[ კვინიტაძე, გიორგი|გიორგი კვინიტაძესთან]], [[ მაზნიაშვილი, გიორგი|გიორგი მაზნიაშვილთან]] და სხვებთან ერთად მან დიდი წვლილი შეიტანა ქართული ეროვნული არმიის შექმნაში. ზემოხსენებული კანონის მიღების დროს საქართველოს რეგულარულ არმიაში უკვე ირიცხებოდა 50 ათასამდე მებრძოლი.

საქართველოსთვის ავბედითი გამოდგა [[1921]] წლის [[25 თებერვალი]], როდესაც ბოლშევიკური რუსეთის მე-11 წითელმა არმიამ აიღო თბილისი, რასაც მოჰყვა საქართველოს დამოუკიდებელი სახელმწიფოებრიობის გაუქმება.

===კონსტანტინე აფხაზი - განმათავისუფლებელი მოძრაობის ლიდერი (1921-1923)===

დღიდან ბოლშევიკური რუსეთის მიერ საქართველოს ოკუპაცია-ანექსიისა აფხაზი იყო ერთ-ერთი ლიდერი ქართველი ერის განმათავისუფლებელი მოძრაობისა. [[1921]] წლის დამდეგსვე იგი არჩეულ იქნა საქართველოს ეროვნულ-დემოკრატიული პარტიის თავმჯდომარედ. [[1922]] წელს მისი და პოლკოვნიკ [[ჩოლოყაშვილი, ქაქუცა|ქაქუცა ჩოლოყაშვილის]] თაოსნობით მოხდა აჯანყება [[ხევსურეთი|ხევსურეთში]], რომელმაც, მიუხედავად დამარცხებისა, საგრძნობი ზიანი მიაყენა რუსულ საოკუპაციო არმიას. იმავე წელს კონსტანტინე აფხაზი იყო საქართველოს ინტერპარტიული პარიტეტული კომიტეტის (იგივე [[საქართველოს დამოუკიდებლობის კომიტეტი]]) შექმნის ერთ-ერთი ინიციატორი. მისივე თაოსნობით შეიქმნა ამ კომიტეტის სამხედრო ცენტრი. ცენტრი საერთო სამხედრო კოორდინაციას უწევდა მზადებას საყოველთაო-სახალხო ეროვნული ამბოხებისათვის. სამწუხაროდ, გამცემლობის შედეგად, საგანგებო კომისიამ (ე.წ. ,,ჩეკა,,) შეძლო სამხედრო ცენტრის მიგნება. [[1923]] წლის თებერვალში ჩეკისტებმა დააპატიმრეს გენერალი კონსტანტინე აფხაზი და სამხედრო ცენტრის სხვა 14 წევრი. იმავე წლის [[19 მაისი|19 მაისს]] ისინი დახვრიტეს [[თბილისი|თბილისში]], დღევანდელი ,,ვაკის პარკი,,-ს ტერიტორიაზე.

კონსტანტინე აფხაზის მეუღლე, - ელენე (1870-1942) და ვაჟი - ნიკოლოზი (1900-1988) 1923 წლიდან იყვნენ პოლიტიკური ემიგრანტები. ელენე განისვენებს [[საფრანგეთი|საფრანგეთში]], [[პარიზი]]ს სენ ჟენევიევ დე ბუას სასაფლაოზე. ვაჟი, - [[აფხაზი, ნიკოლოზ|ნიკოლოზ აფხაზი]], განათლებით იყო იურისტი (დაასრულა სორბონის უნივერსიტეტი). იგი ჯერ ცხოვრობდა საფრანგეთში, მეორე მსოფლიო ომის შემდეგ კი გადასახლდა [[კანადა|კანადაში]], სადაც ეწეოდა ნაყოფიერ მოღვაწეობას ადვოკატურასა და დეკორატიულ მებაღეობაში.

===ლიტერატურა კონსტანტინე აფხაზზე===

* ჟ. ,,მხედარი,, , პარიზი, #2, 1929, გვ. 22-23.
* ჟ. ,,სამშობლო,, , პარიზი, #21-22, 1937.
* უ. სიდამონიძე. აფხაზი კონსტანტინე.- ენციკლოპედია ,,საქართველო,, ტ. I, თბილისი, 1997, გვ. 256-257.

[[კატეგორია:ქართველები]]
[[კატეგორია:ქართველი პოლიტიკოსები]]

[[en:Kote Abkhazi]]
