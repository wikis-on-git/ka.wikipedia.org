'''მიხეილ საბას ძე ჯავახიშვილი'''(ნამდვილი გვარი ''ადამაშვილი'') (* [[8 ნოემბერი]], [[20 ნოემბერი]], [[1880]], სოფ. [[წერაქვი]], [[მარნეულის რაიონი]]   ―    † [[1937]]), საბჭოთა ეპოქის [[ქართველები|ქართველი]] მწერალი.

სწავლობდა ჯერ წინამძღვრიანთკარის, შემდეგ ყირიმის სასოფლო-სამეურნეო სასწავლებელში, რომელიც არ დაუმთავრებია ოჯახში დატრიალებული ტრაგედიის გამო: ავაზაკებმა მოუკლეს დედა და და, ხოლო მამა ამ უბედურებას გადაჰყვა. [[1901]] დაბრუნდა [[საქართველო|საქართველოში]]. პირველი მოთხრობა "ჩანჩურა" [[1903]] გაზეთ "ცნობის ფურცელში" გამოაქვეყნა. ეწეოდა აქტიურ ჟურნალისტურ მოღვაწეობას, რედაქტორობდა გაზეთ "ივერიას"  ([[1904]]) და "გლეხს" ([[1906]]). გაბედულად ილაშქრებდა მეფის ხელისუფლების სისხლიანი რეპრესიების წინააღმდეგ (სტატიათა ციკლი "გლეხის წერილები"). ჯავახიშვილის ადრინდელი, [[1903]]-[[1908]] გამოქვეყნებული მოთხრობები ("ჩანჩურა", "მეჩექმე გაბო", "კურკას ქორწილი") გულწრფელ თანაგრძნობას უღვივებდა მკითხვეს უბრალო ადამიანებისადმი. თემატური სიახლით, მამხილებელი და ჰუმანისტური პათოსით, უაღრესად რეალისტური კოლორიტით აღბეჭდილი ეს მოთხრობები ახალი სიტყვა იყო ქართულ მწერლობაში. 

ჯავახიშვილი მკაცრი რეალისტური თვალით ხედავდა სოციალურ მანკიერებებს, ყოფით სცენებშიც საზოგადოებრივ ცხოვრების მოურჩენელ წზლულებს წარმოსახავდა. რევოლუციური მოYრაობის აყვირთება გამოიხატა მოთხრობა "ჯილდოში". ქართული ლიტერატურული კრიტიკა ([[რცხილაძე, გრიგოლ|გ. რცხილაძე]], [[აბაშიძე, კიტა |კ. აბაშიძე]] და სხვა) დიდი მოწონებით შეხვდა ჯავახიშვილის პირველ მოთხობებს. [[1907]] წელს მწერალი გაერიდა ხელისუფალთა დევნას, ერთხანს [[პარიზი|პარიზის]] უნივერსიტეტში სწავლობდა, იმოგზაურა [[ევროპა|ევროპაში]]. [[1909]] სხვისი პასპორტით დაბრუნდა საქართველოში. [[1910]] დააპატიმრეს და გადაასახლეს. [[1913]]-მდე [[დონის როსტოვი|დონის როსტოვში]] ცხოვრობდა, [[1913]] კვლავ სამშობლოში დაბრუნდა. 

თხუთხეტწლიანი დუმილის შემდეგ მოთხრობა "ტყის კაცით" ([[1923]]) დაიწყო ჯავახიშვილის შემოქმედების II პერიოდი. მან ზედიზედ გამოაქვეყნა [[მოთხრობა|მოთხრობები]] და [[რომანი|რომანები]], რომლებშიც ქართული კლასიკური მწერლობის ტრადიციების ერთგული დარჩა. საბჭოთა ხელისუფლების დამყარების შემდეგ მწერალი აქტიურ შემოქმედებითსა და საზოგადო ცხოვრებას ეწეოდა. ჯავახიშვილის მრავალფეროვანი შემოქმედება დიდი მოქალაქეობრივი შეგნებითაა გამსჭვალული. მწერალს თანაბრად აინტერესებდა ადამიანის ზნეობა, მისი ყოფა ახალ ისტორიულ პირობებში, დამოკიდებულება რევოლუციასთან. ჯავახიშვილის განსაკუთრებულ ყურადღებას იქცევდა ადამიანის ვალი სამშობლოს, ხალხის, ოჯახის წინაშე (მოთხრობები "ლამბალო და ყაშა", ყბაჩამ დაიგვიანა", "მართალი აბდულაჰ", "ორი განაჩენი", "მიწის ყივილი", "ხუთის ამბავი" და სხვა.). მან ერთ-ერთმა პირველმა ჩაუყარა საფუძველი XX საუკუნის ქართულ რეალისტურ რომანს, შექმნა მაღალმხატვრული ავანტიურული ("კვაჭი კვაჭანტირა ძე", [[1924]]), სოციალური ("ჯაყოს ხიზნები", [[1925]]), სათავგადასავლო ("გივი შადური", [[1928]]), ისტორიული ("არსენა მარაბდელი", [[1933]]-[[1936]]), ფილოსოფიური ("თეთრი საყელო", [[1926]]) რომანები. მწერალს განსაკუთრებით იზიდავდა სოციალური უთანასწორობის წინააღმდეგ ბრძოლისა და საზოგადო ცხოვრების რევოლუციური გარდაქმნის რთული ეპოქა.

კვაჭი კვაჭანტირაძის გროტესკული სახის შექმნით ჯავახიშვილმა ამხილა სოციალური წყობა, რომელმაც წარმოშვა ასეთი "გმირი" და დიდი მხატვრული დამაჯერებლობით წარმოსახა რუსეთის იმპერიის მმართველი წრეების ზნეობრივი დაცემა, უმეცრება, დეგენერაცია. 

"ჯაყოს ხიზნებში" მწერალმა გვიჩვენა ერის ცოცხალი ორგანიზმის ორი წყლული - ფეოდალური არისტოკრატიისუკანასკნელი ნაშიერი, რევოლუციური ეპოქის მიერ გარიყული მოინტელიგენტო ხორცმეტი (თეიმურაზ ხევისთავი) და ბნელი სულითა და მოძღვავებული მტაცებლური ენერგიით აღჭურვილი ჯაყო. მწერალმა გაუნათლებელ უმოქმედებას გაუნათლებელი მოქმედება დაუპირისპირა და ორივე საზოგადოებისათვის საშიშ მოვლენად მიიჩნია. 

ახალი ინტერესებით, ახალი სულისკვეთებით გაამდიდრა ჯავახიშვილის შემოქმედება ისტორიულ რომანებმა, რომლებშიც გაცოცხლდა სოციალური და ეროვნული თავისუფლებისათვის, რევოლუციის გარდაქმნებისათვის ბრძოლის სურათები. მრავალპლანიან რომანში "არსენა მარაბდელი" XIX საუკუნის I ნახევრის გლეხთა მოძრაობის ფართო პანორამაა გადმოცემული. "ქალის ტვირთში" წარმოსახულია XX საუკუნის დასაწყისის რევოლუციური მოძრაობა. ჯავახიშვილს ეკუთვნის მრავალრიცხოვანი პუბლიცისტური, ლიტერატურულ-კრიტიკული წერილი და ნარკვევი, ავტობიოგრაფიული ჩანაწერი. თარგმნა [[მოპასანი, გი დე |გი დე მოპასანის]], სენკევიჩი, ჰენრიკ|ჰ. სენკევიჩის, [[ჩეხოვი, ანტონ|ა. ჩეხოვის]], [[ისტრატი, პანაიტ|პ. ისტრატის]] და სხვატა თხზულებანი. [[1933]]-[[1934]] გამოვიდა ჯავახიშვილის რჩეულ თხზულებათა ოთხტომეული. შემოქმედებით ზენიტში მყოფ მწერალს მრავალი საინტერესო ჩანაფიქრი დარჩა განუხორციელებელი. 

ჯავახიშვილის თხზულებათა მომდევნო კრებული გამოქვეყნდა ხანგრძლივი ინტერვალის შემდეგ - [[1958]]-[[1964]] ("რჩეული თხზულებანი", ტ.1-6). ჯავახიშვილის ნაწარმოებები თარგმნილია ყოფილ სსრკ-ის ხალხთა და მრავალ უცხო ენაზე.
