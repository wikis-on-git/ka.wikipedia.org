'''ოტია დადიანი''', ოდიშის მთავარი [[1728]]-[[1758]], [[ბეჟან I დადიანი|ბეჟან I დადიანის]] ძე. [[1730]] ფაქტობრივად აუჯანყდა ოსმალებს და მონაწილეობა არ მიიღო მათ ლაშქრობაში, რომელიც აფხაზეთსა და აზოვის ციხეს შორის მცხოვრები მთიელი ტომების დამორჩილებას ისახავდა მიზნად. ამის გამო ოსმალებმა ოდიშის სამთავრო დაარბიეს და ილორის წმ. გიორგის ეკლესია დაწვეს. თურქთა ამ ლაშქრობაში იმერეთის მეფე [[ალექსანდრე V]] იღებდა მონაწილეობას. შურისსაძიებლად ოტია დადიანი დაუკავშირდა იმერეთის ფეოდალთა ერთ ჯგუფს და  მამუკა ბატონიშვილის ტახტზე აყვანას შეეცადა. [[ჩიხორთან ბრძოლა 1732|ჩიხორთან ბრძოლაში]] [[1732]] წელს ოტია დადიანი დაიჭრა და ტყვედ ჩავარდა. იგი იძულებული გახდა საჭილაო გადაეცა იმერეთის მეფისათვის. ამის შემდეგ ოტია დადიანი ერთხანს განაგრძობდა ალექსანდრე V-ის წინააღმდეგ ბრძოლას. მან იმერეთის ფეოდალებთან ერთად [[1740]] წელს ააოხრა იმერეთის მეფეთა ერთ-ერთი ციხესიმაგრე ვარციხეში. შემდეგ ოტია დადიანმა მშვიდობიანი ურთიერთობა დაამყარა ალექსანდრე V-სა და მის მემკვიდრე [[სოლომონ I|სოლომონ I-თან]]. ამ უკანასკნელს მეორე ცოლად ოტია დადიანმა თავისი ასული მარიამი მიათხოვა. [[1757]] წელს ოტია დადიანმა სოლომონ I-ს გაუგზავნა მაშველი ლაშქარი, რომელმაც მონაწილეობა მიიღო [[ხრესილის ბრძოლა 1757|ხრესილის ბრძოლაში]].


[[კატეგორია:ქართველები]]
[[კატეგორია:ოდიშის სამთავროს მთავრები]]
