'''გიორგი V ბრწყინვალე''', [[საქართველო|საქართველოს]] მეფე [[1314]]-[[1346]], [[დემეტრე II, თავდადებული|დემეტრე II თავდადებულის]] ძე.

აღიზარდა [[სამცხე|სამცხეში]], მისი პაპის (დედის მხარე) [[ბექა I|ბექა I ჯაყელის]] (მანდატურთუხუცესის) კარზე. [[1299]] ყაზან-ყაენმა მცირეწლოვანი გიორგი საკუთარი ძმის [[დავით VIII|დავით VIII-ის]] წინააღმდეგ ბრძოლაში ჩააბა - მეფედ დანიშნა, მაგრამ მისი უფლებები [[თბილისი|თბილისს]] არ სცილდებოდა და ამიტომ "თბილისის მეფეს" უწოდებდნენ. ამავე  მიზნით გამოიყენა ყაენმა დავით VIII-ის მეორე ძმა [[ვახტანგ III]] (მეფობდა 1302-08). [[1314]], დავით VIII-ისა და ვახტანგ III-ის გარდაცვალების შემდეგ, გიორგი V-მ მიიღო მეფობა. მას სამემკვიდროდ ეკონომიკურად დასუსტებული და პოლიტიკურად დაშლილი ქვეყანა ერგო.

იგი ჭკვიანი პოლიტიკოსი იყო და თავდაპირველად [[მონღოლები|მონღოლებთან]] ბრძოლას ფრთხილი და მშვიდობიანი ურთიერთობა ამჯობინა. ჯერ კიდევ ბექას კარზე ყოფნისას მოიპოვა მონღოლების ნდობა. იგი მეგობრობდა ილხანის მთავარ ვაზირთან - ჩობან ნოინთან. ამან საშუალება მისცა საშინაო მდგომარეობა გამოესწორებინა.

[[1329]] გიორგი V-მ შემოიერთა ერთიანი სამეფოსაგან გამდგარი დასავლეთ საქართველო, ხოლო [[1334]], როცა სამცხის მთავარი [[სარგი II|სარგის II ჯაყელი]] (მეფის ბიძა) გარდაიცვალა, გიორგი V-მ მთავრად დანიშნა სარგისის შვილი [[ყვარყვარე I|ყვარყვარე]], უბოძა მას ათაბაგობა და ჩამოართვა ერთგულების ფიცი. ამრიგად, საქართველოს მთლიანობა აღუდგინა. ეს იყო დიდი პოლიტიკური მონაპოვარი. დადგა დრო მონღოლთა ბატონობისაგან ქვეყნის განთავისუფლებიდა. ყაზან-ყაენის გარდაცვალების (1304) შემდეგ საილხანოში ანარქია სუფევდა. [[1335]] გიორგი V-მ მონღოლებს ხარკი შეუწყვიტა და მათი დამსჯელი რაზმიც ადვილად უკუაგდო. მონღოლთა ასწლოვან ბატონობას საქართველოში ბოლო მოეღო.

გიორგი V ენერგიულად იბრძოდა ცენტრალური ხელისუფლების გაძლიერებისათვის. საამისოდ ის უკიდურეს ღონისძიებასაც აე ერიდებოდა, მან ცივის მთაზე სანადიმოდ მოიწვია და ამოხოცა [[ჰერეთი|ჰერეთისა]] და [[სომხითი|სომხითის]] ურჩი ერისთავები. გიორგი V-მ განახორციელა ფინანსური რეფორმა - მოჭრა საკუთარი ფული, ცნობილი "[[გიორგაული თეთრი|გიორგაული თეთრის]]" სახელით (არსებობს განსხვავებული მოსაზრება). მისი ხელმძღვანელობით შეიქმნა საკანონმდებლო ძეგლები: "ხელმწიფის კარის გარიგება" და "ძეგლის დება". ეს უკანასკნელი აწესრიგებდა მთიელების ცხოვრებას (გიორგი V ებრძოდა მთიელთა ჩამოწოლას ბარში). საქართველოს მეფეს გაცხოველებული ურთიერთობა ჰქონდა [[ეგვიპტე|ეგვიპტის]] სულთანთან. ამის წყალობით მან შეძლო აღედგინა ქართველთა მონასტრები იერუსალიმსა და სინის მთაზე. მის დროს [[ქართველები|ქართველებმა]] [[იერუსალიმი|იერუსალიმში]] თავისუფლად შესვლის უფლება მოიპოვეს.

გიორგი V-მ სცადა ქართველთა გავლენის აღდგენა [[ტრაპეზონის სამეფო|ტრაპეზონის სამეფოში]] და მხარი დაუჭირა ტახტისათვის მებრძოლ [[ანა ხუტლე|ანა ხუტლუს]], რომელმაც ერთხანს ჩაიგდო ხელში ტახტი ([[1341]]), მაგრამ ერთი წლის შემდეგ დაკარგა იგი. გიორგი V ხელს უწყობდა ურთიერთობათა გაცხოველებას ევროპასთან, იტალიელთა შავიზღვისპირა ფაქტორიებთან. მის მეფობაში რომის პაპმა სამისიონერო ცენტრი [[სმირნა|სმირნიდან]] თბილისში გადმოიტანა. საქართველოს სამეფოს გაძლიერებისა და ქვეყნის წინაშე დამსახურებისათვის შთამომავლობამ გიორგი V-ს "ბრწყინვალე" უწოდა.


[[კატეგორია:ქართველები]]

[[კატეგორია:საქართველოს მეფეები]]
[[ca:Giorgi V de Geòrgia]]
[[de:Giorgi V. der Strahlende]]
