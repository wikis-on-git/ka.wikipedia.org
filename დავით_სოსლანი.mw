'''დავით სოსლანი''' (―  †  დაახლოებით [[1203]] ან 04), [[თამარი | თამარ მეფის]] მეორე ქმარი. თამარმა იქორწინა მასზე [[1187]] წელს [[დიდუბე | დიდუბის]] სასახლეში. წყაროს ცნობით, დავით სოსლანი იყო თამარის მამიდის, რუსუდანის "გაზრდილი" და "თვისი" ("თვისი", უფრო გავრცელებული აზრით, აღნიშნავდა ნათესავს, სხვა მოსაზრებით - ქვეშევრდომს, ვასალს, ასევე "გაზრდილს" ჰქონდა ორი მნიშვნელობა: გაზრდილის და ვასალის). მემატიანე ახასიათებს როგორც ზნეობრივი და რაინდული თვისებებით შემკულ, სასიამოვნო გარეგნობის კაცს. დავით სოსლანი სარდლობდა ქართველთა ლაშქარს თითქმის ყველა დიდ ბრძოლაში (ლაშქრობა XII საუკუნის 90-იანი წლების დასაწყისში ბარდავის მხარეში, არზრუმში - კარნუ-ქალაქში, გელაქუნში, ბელაქანში, განძის მიდამოებში, შამქორის ბრძოლაში [[1195]], ბასიანის ბრძოლაში [[1203]]). როგორც თანამეფე, სოსლანი სახელმწიფოს გამგებლობაშიც მონაწილეობდა. მის წარმომავლობაზე არ არსებობს ერთიანი აზრი. ქართულ სამეცნიერო ლიტერატურაში განმტკიცებულია მოსაზრება, რომ დავით სოსლანი იყო ოსეთში დამკვიდრებულ ბაგრატიონთა შტოს წარმომადგენელი. მკვლევართა აზრით, ეს შტო მომდინარეობს [[გიორგი I, ბაგრატ III-ის ძე | გიორგი I-ისა]] და ალანთა ტომის ასულის [[ალდე დედოფალი | ალდე დედოფლის]] ვაჟის [[დემეტრე უფლისწული | დემეტრესაგან]]. [[ვახუშტი ბატონიშვილი | ვახუშტის]] ცნობით, დემეტრეს დარჩა ძე, რომელიც თავის ბებია ალდესთან ერთად ოსეთში გაიქცა, იქ იქორწინა მეფის ასულზე და თვითონაც ოსთა მეფედ იწოდა. დავით სოსლანი მისი შთამომავალი იყო. დავით სოსლანს ბაგრატიონად მიიჩნევს "ლაშა გიორგის დროინდელი მემატიანეც". ზოგი მკვლევარის მოსაზრებით, დავით სოსლანი ცარაზონთა ოსსურ საგვარეულოს ეკუთვნოდა, მაგრამ ამის დამადასტურებელი ცნობები საისტორიო წყაროებში არა ჩანს და ეს თვალსაზრისი ზეპირ ვარაუდად რჩება.



[[კატეგორია:ქართველები]]
