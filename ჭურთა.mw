მდინარე ჭურთა მდინარე ქსნის მარჯვენა შენაკადს წარმოადგენს, რომელიც ქმნის ჭურთის ულამაზეს ხეობას. ჭურთის ხეობაში განლაგებულია ახალგორის რაიონის შემადგენლობაში შემავალი შემდეგი სოფლები: ლარგვისი (ნაწილობრივ), მოჭალიეთი, გავაზი, დორეთკარი. ჭურთისა და ქსნის შესართავთან მდებარეობდა სოფელი საქორეთი, რომელიც ამჟამად დაცარიელებულია. ჭურთის ხეობაში ძირითადად ორი გვარი მოსახლეობს: ილურიძეები და შერმადინები. ჭურთის ხეობაში გვხვდება მინერალური სამკურნალო წყლები. ჭურთისა და ქსნის შესართავთან განლაგებულია ლარგვისის სამონასტრო კომპლექსი: ეკლესია, ციხე-გალავანი ერთი დიდი და რამდენიმე მცირე კოშკით, ასევე სხვადასხვა სამონასტრო ნაგებობები.
