'''ქართული ლარი''' - [[საქართველო|საქართველოს]] ეროვნული [[ვალუტა]]. [[1995]] წლის [[2 ოქტომბერი|2 ოქტომბერს]] საქართველოს მთელ ტერიტორიაზე იგი ერთადერთ კანონიერ საგადამხდელო საშუალებად გამოცხადდა. სიტყვა "ლარი", რომელიც შეირჩა ქართული ეროვნული ვალუტის ძირითადი ერთეულის სახელწოდებად, ძველი ქართული სიტყვაა და ნიშნავს ზოგადად განძს, ქონებას.  სახელწოდება "ლარი" ქართული ფულის ერთეულის დასახელებად 1991 წელს წამოაყენა აკად. '''ვ. ჩანტლაძემ''' მინისტრთა კაბინეტისათვის შედგენილ პროექტში.


==ბანკნოტები==
1995 წლიდან მიმოქცევაში შევიდა 1, 2, 5, 10, 20, 50 და 100 ლარის ღირებულების საბანკო ბილეთები. 1999 წელს სრულყოფის თვალსაზრისით მოდიფიცირებულ იქნა 1995 წლის ემისიის ყველა ნომინალის ბანკნოტები, 2002 წელს 1999 წლის ემისიის მხოლოდ 1, 2, 5, 10 და 20 ლარის ღირებულების ბანკნოტები, ხოლო 2004 წელს 50 და 100 ლარის ღირებულების ბანკნოტები.

ყველა ნომინალის ბანკნოტის ავერსზე წარმოდგენილია ქართული წარწერები: "საქართველო", "საქართველოს ეროვნული ბანკი", ნომინალის დასახელება, საქართველოს ეროვნული ბანკის პრეზიდენტისა და ფინანსთა მინისტრის ხელმოწერები, თარიღი და შვიდმკლავიანი ბორჯღალის გამოსახულება, ხოლო რევერსზე – ინგლისური ენოვანი წარწერები: "GEORGIA" და ნომინალის დასახელება.


ბანკნოტებზე გამოსახულნი არიან:

*1 ლარიანზე - [[ფიროსმანი, ნიკო|ნიკო ფიროსმანი]]
*2 ლარიანზე - [[ფალიაშვილი, ზაქარია|ზაქარია ფალიაშვილი]]
*5 ლარიანზე - [[ჯავახიშვილი, ივანე|ივანე ჯავახიშვილი]]
*10 ლარიანზე - [[წერეთელი, აკაკი|აკაკი წერეთელი]]
*20 ლარიანზე - [[ჭავჭავაძე, ილია|ილია ჭავჭავაძე]]
*50 ლარიანზე - [[თამარი|თამარ მეფე]]
*100 ლარიანზე - [[დავით აღმაშენებელი]]


2006 წლის ბოლოსათვის საქართველოს ეროვნული ბანკი გეგმავს 200 ლარიანი საბანკო ბილეთის გამოშვებას, რომელზეც სავარაუდოდ [[ნიკოლაძე, ნიკო|ნიკო ნიკოლაძის]] გამოსახულება და ქალაქ [[სოხუმი|სოხუმის]] ხედები იქნება.


==მონეტები==
1995 წელს მომოქცევაში გაშვებული იქნა 1, 2, 5, 10, 20 და 50 თეთრის ღირებულების მონეტები. "თეთრი", რომელიც ლარის მეასედ ნაწილს ეწოდა, ძველი  XIII  საუკუნიდან დამკვიდრებული ქართული სამონეტო ტერმინია. 1, 2, 5, 10 და 20 თეთრის ღირებულების მონეტები ვერცხლისფერია, ხოლო 50 თეთრის ღირებულების მონეტა - ოქროსფერი. ყველა ნომინალის მონეტის რევერსზე გამოსახულია ბორჯღალი, მითითებულია  თარიღი და ქართულ-ინგლისური წარწერა "საქართველოს რესპუბლიკა". მოგვიანებით 1 და 2 თეთრიანი მონეტები   ამოღებულ იქნა მიმოქცევიდან.  


==საიუბილეო მონეტები==
2000 წლის 10 აგვისტოს მიმოქცევაში გაშვებული იქნა ქრისტეშობის 2000 წლის და საქართველოს სახელმწიფოებრიობის 3000 წლის თარიღთან დაკავშირებით მოჭრილი 10 ლარის ღირსების საიუბილეო ბიმეტალური მონეტები, რომლებიც მიმოქცევაშია 10 ლარის ნომინალის ბანკნოტების პარალელურად. ბიმეტალური  მონეტების – შიდა რკალი ვერცხლისფერია, ხოლო გარეთა რკალი – ოქროსფერი.

[[კატეგორია:საქართველო]]
