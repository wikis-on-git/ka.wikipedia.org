'''ჯოხაძე, დავით''' ივანეს ძე (* [[9 ივნისი]]. 1927, სოფ. ჭანდარი, გურჯაანის რაიონი), საბჭოთა ეპოქის ქართველი ბიოლოგი, საქართველოს სსრ მეცნიერებათა აკადემიის წევრ-კორესპონდენტი (1979). სკკპ წევრი 1969-იდან. დაამტავრა თბილისის სახელმწიფო უნივერსიტეტის ბიოლოგიის ფაკულტეტი (1949). თსუ-ის გენეტიკის კათედრის პროფესორი (1982) და საქართველოს სსრ მეცნიერებათა აკადემიის მცენარეთა ბიოქიმიის ინსტიტუტის მოლეკულური გენეტიკის ლაბორატორიის ხელმძღვანელი (1969-იდან). მისი შრომები ძირითადად ეხება უმაღლესი ორგანიზმების [[გენომი | გენომის]] ფუნქციონირების მოლეკულური მექანიზმების კვლევას. ჯოხაძემ დაამტკიცა სხვადასხვა ქსოვილის, აგრეთვე ერთი და იმავე ქსოვილის (თავის ტვინის მაგალითზე) სტრუქტურულ-ფუნქციურად განსხვავებულ უჯრედთა ბირთვების არათანაბარი ტრანსკრიფციული აქტივობა, გენომის მატრანსკრიბელი ფერმენტის - რნმ-პოლიმერაზის ძირითადი ფორმების განსხვავებული განაწილება ამ ბირთვებში, ფერმენტის რაოდენობრივ-თვისებრივი ცვლილებანი ჰორმონების გავლენით, რითაც გამოვლინდა გენომის შერჩევით მოქმედებაში ჰორმონების მონაწილეობის ერთ-ერთი გზა. დაახასიათა მცენარეული უჯრედის ბირთვებისა და ქლოროპლასტების გენომის ზოგიერთი ბიოქიმიური თავისებურება. შრომები ეხება აგრეთვე საქართველოში ბიოლოგიის, კერძოდ დარვინიზმის ისტორიის საკითხებს.

[[კატეგორია:ქართველები]]
