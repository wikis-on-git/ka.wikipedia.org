'''გიიომ-მარი-ან ბრიუნი''' ([[ფრანგული ენა|ფრანგ.]]: Guillaume-Marie-Anne Brune) (* [[13 მარტი]] [[1763]], [[ბრივ ლა გაიარი]], [[საფრანგეთი]]; † [[2 აგვისტო]] [[1815]], [[ავინიონი]], [[საფრანგეთი]]) – [[ფრანგები|ფრანგი]] სამხედრო და სახელმწიფო მოღვაწე, [[საფრანგეთის მარშალი]].



==ბიოგრაფია==
საფრანგეთის რევოლუციამდე ბრიუნი [[პარიზი|პარიზში]] წიგნების მბეჭდავად მუშაობდა. იგი დასაწყისისთანავე რევოლუციიონერთა რიგებში ჩადგა, [[კორდელიერები|კორდელიერთა კლუბის]] წევრი და [[დანტონი, ჟორჟ ჟაკ|ჟორჟ ჟაკ დანტონის]] მეგობარი გახდა. [[1792]] წელს, მას შემდეგ რაც მან რამდენიმე პოლიტიკური პამფლეტი გამოაქვეყნა, [[ბელგია|ბელგიაში]] სამოქალაქო კომისრად დაინიშნა. [[1793]] წელს იგი ჩრდილოეთის არმიის გენერალ-ადიუტანტი გახდა და [[პოლკოვნიკი|პოლკოვნიკის]] სამხედრო წოდება მიენიჭა. ჩრდილოეთის არმიის რიგებში იგი [[ვანდეას აჯანყება|ვანდეაში]] აჯანყებულთა წინააღმდეგ იბრძოდა. იმავე წელს მას ბრიგადის [[გენერალი|გენერლის]] წოდება მიენიჭა და [[1793]] წლის [[8 სექტემბერი|8 სექტემებრს]] გენერალ [[უშარი, ჟან-ნიკოლა|უშარის]] ხელქვეით მონაწილეობა მიიღო ჰონდშოოტესთან ბრძოლაში.

[[1795]] წლის ვანდემიერში ბრიუნმა მონაწილეობა მიიღო სექციონების აჯანყების ჩახშობაში პარიზში, ხოლო მომდევნო [[1796]] და [[1797]] წლებში [[მასენა, ანდრე|მასენას]] არმიის შემადგენლობაში იბრძოდა [[იტალია|იტალიაში]]. [[ბრძოლა რივოლისთან|რივოლისთან ბრძოლაში]] (1797 წლის 14-15 იანვარი) მან დაამარცხა ავსტრიელები და დაინიშნა დივიზიის მეთაურად მარშალ [[ოჟერო, პიერ-ფრანსუა-შარლ|ოჟეროს]] ხელქვეით. [[1798]] წელს ბრიუნს დაევალა [[ჰელვეციის რესპუბლიკა|ჰელვეციის რესპუბლიკის]] საჯაროდ გამოცხადება და მისი ჩამოყალიბება, რისთვისაც მან მოკლევადიანი მარშ-ლაშქრობა მოაწყო შვეიცარიაში. 

[[1799]] წელს იგი დაინიშნა [[ბატავიის რესპუბლიკა|ბატავიის რესპუბლიკის]] ჯარების სარდლად და იმავე წლის [[19 სექტემბერი|19 სექტემბერს]] ქალაქ [[ბერგენ ოპ ზოომი|ბერგენთან]] დაამარცხა [[ფრედერიკ ოგიუსტ (იორკისა და ოლბენის ჰერცოგი)|იორკის ჰერცოგი]], [[6 ოქტომბერი|6 ოქტომბერს]] კვლავ დაამარცხა იგი, ამჯერად ქალაქ [[ბევერვიიკი|ბევერვიიკთან]] და [[ალკმაარი|ალკმაართან]] აიძულა იგი კაპიტულაცია გამოეცხადებინა და დაეცალა [[ჰოლანდია]]. 18 ბრიუმერის შემდეგ ბონაპარტმა ბრიუნი [[ვანდეა|ვანდეაში]] გააგზავნა, სადაც მან გენერალ ადუვიისთან ერთად ჩაახშო სამოქალაქო ომი.

[[1800]] წლის აგვისტოში იგი ”იტალიის არმიის” მთავარსარდლად დაინიშნა. დეკემბერში მან თავისი არმიით გადალახა მდ. [[მინჩო (მდინარე)|მინჩო]], [[1801]] წლის იანვარში მდინარეები [[ადიჯე (მდინარე)|ადიჯე]] და [[ბრენტა (მდინარე)|ბრენტა]] და აიღო ქალაქები [[ვიჩენცა]] და [[როვერეტო]]. [[1801]] წლის [[16 იანვარი|16 იანვარს]] [[ტრევიზო|ტრევიზოში]] ზავი დადო გენერალ ბელეგარდთან, რომელიც შემდგომში [[ლიუნევილის ზავი|ლუნევილის ზავის]] საწინდარი გახდა. [[1802]] წელს ბრიუნი სახელმწიფო საბჭოში სამხედრო საქმეთა სექციის თავმჯდომარედ დაინიშნა. [[1803]]-[[1805]] წლებში იგი ელჩი იყო [[სტამბოლი|სტამბოლში]]. [[1804]] წელს მას საფრანგეთის მარშლის წოდება მიენიჭა.

[[1806]] წელს ბრიუნი [[ჰანზა|ჰანზის]] ქალაქების გენერალ-გუბერნატორად და [[შვედური წინა პომერანია|შვედური პომერანიის]] არმიების მთავარსარდლად დაინიშნა. [[1807]] წელს მან აიღო ქალაქები [[შტრალზუნდი]] და [[რიუგენი (ქალაქი)|რიუგენი]]. შვედეთის მეფე [[გუსტავ IV ადოლფი (შვედეთი)|გუსტავ IV ადოლფი]] შეეცადა ბრიუნი [[ლუი XVIII (საფრანგეთი)|ლუი XVIII]]-ის მხარეზე გადაებირებინა. მიუხედავად იმისა, რომ იგი ნაპოლეონის ერთგული დარჩა ამ მცდელობამ მაინც თავისი  შედეგი გამოიღო. ნაპოლეონს მის ერთგულებაში ეჭვი შეეპარა და იგი დაკავებული თანამდებობებიდან მოხსნა. [[1815]] წელს იგი ელბადან დაბრუნებულ ბონაპარტს შეურთდა და [[საფრანგეთის პერი|საფრანგეთის პერის]] რანგში იქნა აყვანილი. ნაპოლეონმა მას ბურბონებისაგან ქალაქ [[ტულონი|ტულონის]] დაცვა დაავალა. მას შემდეგ რაც ბონაპარტი მეორედ გადადგა ტახტიდან მან პარიზში დაბრუნება გადაწყვიტა, მაგრამ [[1815]] წლის [[2 აგვისტო|2 აგვისტოს]] ქალაქ [[ავინიონი|ავინიონში]] როიალისტ ფანატიკოსთა მიერ იქნა მოკლული.
