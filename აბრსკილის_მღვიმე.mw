'''აბრსკილის მღვიმე''', კარსტული მღვიმე [[აფხაზეთი|აფხაზეთში]], [[ოჩამჩირის რაიონი|ოჩამჩირის რაიონში]], [[მოქვი|მდ. მოქვის]] აუზში, [[კოდორის ქედი|კოდორის ქედის]] სამხრეთ მთისწინეთში. წარმნოქმნილია ნეოგენური ასაკის კირქვებში. მღვიმის შესასვლელი დაშორებულია [[ოტაფი|სოფ. ოტაფს]] 1,5 კმ, ზღვის დონიდან 260 მ. 

მღვიმიდან გამოედინება მდ. აჩყითიზიგო, რომელიც ერთვის მდ. ოტაფს, მდ. მოქვის მარჯვენა შენაკადს. აბრსკილის მღვიმე 2 კმ სიგრძის მიწისქვეშა ხეობაა. აქ მრავალი [[მეანდრი]] და რამდენიმე ვრცელი დარბაზია (სიმაღლე 40 მ-მდე). დარბაზებში სტალაქტიტები, სტალაგმიტები, სვეტები, ფარდები და კირქვული ნაღვენთების მრავალი სხვა ფორმაა. სილამაზით ცნობილია "ფარდებიანი დარბაზი", "მეანდრის დარბაზი", "აბრსკილის დარბაზი", სადაც გადმოცემით ვეება სტალაქტიტზე ლეგენდარული [[აბრსკილი]] იყო მიჯაჭვული. გვირაბის სიღრმეში მრავალი განშტოებაა. გვირაბისა და ამ განშტოებათა საერთო სიგრძე 3 კმ-მდეა. ზოგ  დარბაზში დალექილია თიხის შრეები, შესასვლელიდან 360 მ მანძილზე იპოვეს მღვიმის დათვის ძვლები, მ. შ. თავის ქალა.



[[კატეგორია:საქართველოს მღვიმეები]]
