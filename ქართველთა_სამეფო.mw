'''ტაო-კლარჯეთის სამეფო''' - ფეოდალური პოლიტიკური ერთეული სამხრეთ-დასავლეთ [[საქართველო|საქართველოში]]. [[813]] წელს [[ქართლი|ქართლის]] ერისმთავარი, [[ბაგრატიონები|ბაგრატიონთა]] დინასტიის დამაარსებელი [[აშოტ I]] თბილისიდან გაიქცა და სამხრეთ საქართველოში თავისი სამთავრო შექმნა. მან აღადგინა ციხე-სიმაგრე და ქალაქი [[არტანუჯი]], რომელიც სამთავრი ცენტრი გახდა. ბაგრატიონებმა, რომლებიც ეყრდნობოდნენ [[ბიზანტია|ბიზანტიელთა]] მხარდაჭერას, სწრაფად გააფართოვეს თავისი სამფლობელოები და დაიწყეს საქართველოს განთავისუფლება [[არაბები|არაბთა]] ბატონობისაგან. [[888]] წელს [[ადარნასე II]]-მ “ქართველთა მეფის” ტიტული მიიღეს, ხოლო მათ სამფლობელოს “ქართველთა სამეფო” ეწოდა. სამეფოში დიდი აღმშენებლობითი საქმიანობა მიმდინარეობდა, გაფართოვდა ეკლესია-მონასტრების ქსელი. [[X საუკუნე|X საუკუნის]] შუა წლებში ფეოდალური დაქსაქსულობის გამო, ერთიანი სამეფო წვრილ ერთეულებად დაიშალა, რომელთა შორის უმთავრესი იყო [[კლარჯეთის სამთავრო|კლარჯეთის]] და [[ტაოს სამთავრო|ტაოს]] სამთავროები. ქართველთა მეფის ტიტული ამ უკანასკნელის მმართველებმა შეინარჩუნეს. ქართული მიწების შეკრების პროცესში, [[ბაგრატ III]]-მ ჯერ [[კლარჯეთი]] შეიერთა ([[1001]] წელს), შემდეგ კი - [[ტაო]] ([[1008]] წელს). 


[[კატეგორია:საქართველოს სამეფო-სამთავროები]]
