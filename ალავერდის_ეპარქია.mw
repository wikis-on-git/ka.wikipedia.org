'''ალავერდის ეპარქია''' ერთ-ერთი უმნიშვნელოვანესი ეპარქიაა საქართველოში ([[კახეთი]]). [[ალავერდი (ძეგლი)|ალავერდის მონასტერი]], რომელიც X საუკუნის კახეთის მთავრების ძირითადი სალოცავი იყო, XI საუკუნიდან ეპარქიის ცენტრად და კახეთის მეფეთა საძვალედ იქცა. 

ალავერდის ეპარქია კახეთის მეფეთა მძლავრი პოლიტიკური დასაყრდენი იყო. [[1104]] წელს, კახეთის შემოერთების შემდეგ, [[დავით აღმაშენებელი|დავით აღმაშენებელმა]] ეპარქია სრულიად საქართველოს სამსახურში ჩააყენა. ალავერდის ეპარქიის საზღვრები იყო: ჩრდილოეთით და აღმოსავლეთით - კავკასიონის ქედი და მდინარე სტორი, სამხრეთ-აღმოსავლეთით მდინარე თურდო, დასავლეთით და სამხრეთ-დასავლეთით - კახეთისა და ცივგომბორის ქედები. მთიანეთიდან ალავერდის ეპარქიაში შედიოდა:[[ფშავ-ხევსურეთი]] და [[თუშეთი]]. საყმო მამულთა უმეტესობა ალავერდის ტაძრის ირგვლივ მდებარეობდა, ნაწილი კი სხვადასხვა სოფლებში იყო გაფანტული. ალავერდის ეპარქიას ეკუთვნოდა: [[ძველი შუამთა|ძველი შუამთის]] ყოვლადწმინდის საწინამძღვრო ეკლესია. ორმეოცთა საყდარი [[ოჟიო|ოჟიოში]], ყოვლადწმინდის საყდარი [[ხორხელი|ხორხელში]], მთლიანად ან ნაწილობრივ - მერე, კაკაბეთი, ვარდისუბანი, არბუხი, ღანუხი, ჩიბინიანი, ალავერდული, ახატელი, იყალთო, აქყვერი, თიანეთი, კისისხევი, უტო, კონდოლი, წინანდალი, ველისციხე და სხვა სოფლები.

ალავერდელი [[ეპისკოპოსი|ეპისკოპოსები]] მონასტრის მამადაც (წინამძღვრადაც) ითვლებოდნენ, ამიტომ ატარებდნენ ამბის ზედწოდებას. XVI საუკუნიდან ალავერდელმა ეპისკოპოსებმა  [[მიტროპოლიტი|მიტროპოლიტის]] ტიტული მიიღეს.

XV საუკუნის უკანასკნელ მეოთხედში კახეთის მეფე [[ალექსანდრე I|ალექსანდრე I-მა]] განაახლა მტრისაგან დარბეული ალავერდი და უხვად უბოძა ყმა-მამული. მალე ალავერდის ეპარქიამ პირველობა მოიპოვა მთელ კახეთში მცხეთისაგან გამოყოფაც სცადა, მაგრამ მცხეთის კათალიკოსმა აღკვეთა ეს ცდა.

[[1616]] ალავერდი და მისი მამულები დაარბია [[აბას I|აბას I-მა]]. XVII საუკუნის შუა წლებში თურქმანთა მომთაბარე ტომებმა მისი ადგილ-მამულები საძოვრად გადააქციეს, შენობა კი ციხესიმაგრედ. [[1659]] [[კახეთის აჯანყება 1659|აჯანყებულმა კახელებმა]] თურქმანები განდევნეს, მაგრამ მტრისაგან მიზენებული ზარალი იმდენად დიდი იყო, რომ XVII საუკუნის დასასრულამდე ეპარქია ვეღარ აღდგა. XVII-XVIII საუკუნეების მიჯნაზე ალავერდი ლეკებმა დაარბიეს. [[1735]] წლის 21 ოქტომბერს კი [[თამაზ-ხანი|თამაზ-ხანმა]] ააოხრა. ალავერდისა და მცხეთის კათედრების გაერთიანებამ (XVIII საუკუნის 80-იან წლებში) ხელი შეუწყო ალავერდის ეპარქია სამეურნეო-ეკონომიკურ აღორძინებას. [[1811]] ალავერდის ეპარქიაში ირიცხებოდა 113 ეკლესია, ხოლო ყმა-გლეხთა რიცხვი 342 კომლს აღწევდა.


[[კატეგორია:საქართველოს ეპარქიები]]
