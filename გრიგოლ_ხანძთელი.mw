'''გრიგოლ ხანძთელი''' (* [[759]] ―   †  [[861]]), [[ქართველები|ქართველი]] სასულიერო მოღვაწე და მწერალი, ტაო-კლარჯეთის სამონასტრო მშენებლობის ორგანიზატორი.

მისი ცხოვრება და მოღვაწეობა ვრცლად აღწერა გიორგი [[გიორგი მერჩულე|გიორგი მერჩულემ]]. გრიგოლ ხანძთელი დაიბადა ქართლში წარჩინებულ ოჯახში. აღიზარდა ქართლის ერისთავის ნერსეს კარზე (ნერსეს მეუღლის ძმისწული და შვილობილი იყო). მან თავისი დროისათვის ბრწყინვალე განათლება მიიღო. აღმზრდელთა და ქართლის დიდებულთა ნებით მღვდლად აკურთხეს, ხოლო შემდეგ, როცა მისი ეპისკოპოსად კურთხევა განიზრახეს, ფარულად მიატოვა ქართლი და VIII საუკუნის 80-იანი წლებიდან [[ტაო-კლარჯეთის სამეფო|კლარჯეთში]] დაიწყო მოღვაწეობა. ჯერ [[ოპიზა|ოპიზაში]] ცხოვრობდა, შემდეგ [[ხანძთა|ხანძთაში]] დასახლდა და საერო ხელისუფალთა დახმარებით გააჩაღა ფართო სამონასტრო მშენებლობა, რომელშიც ჩააბა თანამოღვაწეთა დიდი დასი.

გრიგოლ ხანძთელმა საფუძველი ჩაუყარა სამონასტრო ცხოვრებას ტაო-კლარჯეთში, იქ მან ხანძთიასა და [[შატბერდი|შატბერდში]] ააგო მამათა, ხოლო გუნათლესა და მერეში - დედათა [[მონასტერი|სავანეები]]. დასავლეთ საქართველოში დააარსა [[უბისი|უბის]] მონასტერი. გრიგოლ ხანძთელის წაბაძვით მისმა მოწაფეებმა იწყეს მონასტრების მშენებლობა [[იშხანი (ხუროთმოძღვრება)|იშხანში]], [[ბარეთელთა|ბარეთელთაში]], [[წყაროსთავი (ხუროთმოძღვრება)|წყაროსთავში]], [[ნეძვი|ნეძვში]] და სხვა. გრიგოლ ხანძთელი ცხოველ მონაწილეობას  იღებდა კლარჯეთის პოლიტიკურ ცხოვრებაში. IX საუკუნის 30-იან წლებში იგი კლარჯეთის მონასტერთა არქიმანდრიტად დაადგინეს. მისი ენერგიული ჩარევით გადააყენეს [[თბილისი|თბილისის]] [[ამირა]] [[საჰაკი ისჰაკ იბნ ისმაილ|საჰაკის]] აგენტი - ანჩის ეპისკოპოსი [[ცქირი]]. 

გრიგოლ ხანძთელმა დიდი როლი ითამაშა IX საუკუნის 50-იან წლებში [[ჯავახეთი|ჯავახეთში]] მოწვეულ [[საეკლესიო კრებები|საეკლესიო კრებაზე]], რომელმაც [[არსენ I|არსენ I-ის]] [[კათოლიკოსი|კათოლიკოსად]] არჩევის კანონიერების საკითხი გაარჩია. მისი მხარდაჭერით არსენი დარჩა კათოლიკოსად. 

გრიგოლ ხანძთელის ძირითადი საცხოვრებელი ადგილი ხანძთა (აქედანაა მისი ზედწოდება) ქართული მწიგნობრობის მნიშვნელოვან კერად იქცა. გრიგოლ ხანძთელი იყო მის მიერ დაარსებულ [[მონასტერი|მონასტრებში]] გაჩაღებული მრავალმხრივი კულტურულ-საგანმანათლებლო საქმიანობის სულისჩამდგმელი. [[გიორგი მერჩულე|გიორგი მერჩულის]] ცნობით, მას საბაწმინდის მონასტრის წესის საფუძველზე თავისი ძმობის წევრთათვის შეუდგენია ქტიტორული ტიბიკონი და შეუთხზავს [[ჰიმნოგრაფია|ჰიმნოგრაფიული]] კრებული "საწელიწდოჲ იადგარი" - ლიტურგიკული კრებული მთელი წლისა.

[[კატეგორია:ქართველები]]
[[კატეგორია:ქართველი სასულიერო მოღვაწეები]]
[[კატეგორია:ქართველი მწერლები]]
[[კატეგორია:დაბადებული  759]]
[[კატეგორია:გარდაცვლილი  861]]
