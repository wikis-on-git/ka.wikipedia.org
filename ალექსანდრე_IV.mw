'''ალექსანდრე IV''' (―   †   [[1695]]), იმერეთის მეფე [[1683]]-95. [[ბაგრატ IV | ბაგრატ IV-ის]] უკანონო შვილი. [[1681]], როცა ბაგრატ IV გარდაიცვალა, ალექსანდრე IV ქართლის მეფე [[გიორგი XI | გიორგი XI-ის]] კარზე იმყოფებოდა. ამით ისარგებლა გიორგი გურიელმა და იმერეთის ტახტი მიიტაცა. იმერეთის დიდებულთა და გიორგი XI-ის შუამდგომლობით ოსმალეთის სულთანმა იმერეთის ტახტი ალექსანდრე IV-ს უბოძა და იგი ახალციხის ფაშის დახმარებით ტახტზე ავიდა. პოლიტიკური მიზნით მან თავისი და დარეჯანი მიათხოვა პაატა აბაშიძეს, რომლის გავლენას მთელი ზემო იმერეთი ემორჩილებოდა. 1684 [[როკითის ბრძოლა |  როკითის ბრძოლაში]] ალექსანდრე IV-მ დაამარცხა [[გიორგი III გურიელი | გურიელი]] და მისი მომხრეები - გიორგი ლიპარტიანი, შოშიტა II რაჭის ერისთავი, ბეჟან ლორთქიფანიძე და ჩიჯავაძენი. [[1689]], როცა გიორგი XI ირანს აუჯანყდა, ალექსანდრე IV-მ შაჰთან დაამყარა ურთიერთობა, რაც ოსმალეთის ვასალობაზე უარს ნიშნავდა. ამის გამო სულთანმა მას მეფობა ჩამოართვა ([[1690]] აგვისტო). ალექსანდრე IV ქართლში გადავიდა და გორს დადგა. ქართლში ახლად გამეფებული [[ერეკლე I | ერეკლე I-ის]] მეცადინეობით ირანის შაჰმა ოსმალეთის სულთანტან იშუამდგომლა და 1691 ალექსანდრე IV იმერეთის ტახტზე აღადგინეს.

	ალექსანდრე IV-ის მეფობის დროს გაძლიერდა ფეოდალური ანარქია, გახშირდა ტყვეებით ვაჭრობა, მორალურად დაქვეითდა არისტოკრატია. [[1695]] ალექსანდრე IV-ის წინააღმდეგ შეთქმულება მოეწყო მისივე სიმამრის გიორგი აბაშიძის თაოსნობით. შეთქმულებმა ალექსანდრე IV შეიპყრეს და გიორგი XI-ს გადასცეს, რომლის ბრძანებით იგი რუისში მოკლეს და იქვე ეკლესიაში დამარხეს.





[[კატეგორია:ქართველები]]
[[კატეგორია:საქართველოს მეფეები]]
