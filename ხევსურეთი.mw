[[Image:Shatili3.jpg|thumb|შატილი]]
'''ხევსურეთი''' [[საქართველო|საქართველოს]] ისტორიულ-გეოგრაფიული მხარეა. იგი მდებარეობს აღმოსავლეთ საქართველოს მთიანეთში, [[კავკასიონი|კავკასიონის]] ქედის ჩრდილოეთ და სამხრეთ კალთებზე. კავკასიონის ქედი მას ორ ნაწილად ჰყოფს  - პირიქითა და პირაქეთა ხევსურეთად. პირიქითა ხევსურეთი შედგება სამი ხეობისაგან: [[არდოტი|არდოტის]], [[შატილი|შატილის]] და [[არხოტი|არხოტისა]], პირაქეთა ხევსურეთი - [[არაგვი|არაგვის]] ხეობისაგან.


ხევსურეთს ჩრდილოეთით ესაზღვრება [[ჩეჩნეთი]] და [[ინგუშეთი]], აღმოსავლეთით - [[თუშეთი]], დასავლეთით - [[ხევი (მხარე)|ხევი]] და [[გუდამაყარი]], სამხრეთით - [[ფშავი]]. თანამედროვე ადმინისტრაციულ-ტერიტორიული დაყოფით ხევსურეთის მთელი ტერიტორია შედის [[მცხეთა-მთიანეთის მხარე|მცხეთა-მთიანეთის მხარის]] [[დუშეთის რაიონი|დუშეთის რაიონში]] და სამ თემადაა გაყოფილი: ბარისახოს, გუდანის და შატილის.


სახელწოდება "ხევსურეთი" შერქმეული აქვს მხარის მთიანი, ხევებიანი ადგილმდებარეობის გამო. ამ სახელწოდებით წყაროებში XV საუკუნიდან იხსენიება. ხევსურეთის ადრინდელი სახელწოდებაა [[ფხოვი]] (ასე ეწოდებოდა მას ფშავთან ერთად), ხოლო ხევსურებისა და ფშავებისა - ფხოველები. პირიქითა და პირაქეთა ხევსურეთი უკავშირდებიან არხოტისა და დატVისჯვარის უღელტეხილებით. საუკუნეების განმავლობაში ხევსურეთი პოლიტიკური და ადმინისტრაციული სტატუსით სამეფო ხელისუფლებას ექვემდებარებოდა. სამეფო ხელისუფლების დასუსტების პერიოდში არაგვის ერისთავები, რომელთაც მთიანეთის საერთო გამგებლობა ევალებოდათ, ცდილობდნენ ხევსურეთზე საბოლოო გაბატონებას. გვიანდელ ფეოდალურ ხანაში ხევსურეთის მნიშვნელობა გაიზარდა, იგი ბარს იცავდა მომხვდური მოთარეშე რაზმების დარბევისაგან. ხევსურები ქმედითად მონაწილეობდნენ [[ასპინძის ბრძოლა 1770|ასპინძის ბრძოლაში]] (1770), [[კრწანისის ბრძოლა 1795|კრწანისის ბრძოლაში]] (1795), [[მთიულეთის აჯანყება 1804|მთიულეთის აჯანყებისა]] (1804) და [[კახეთის აჯანყება 1812|კახეთის აჯანყების]] 1812 დროს აქტიურად იბრძოდნენ ცარიზმის კოლონიური პოლიტიკის წინააღმდეგ. XIX საუკუნის 80-იან წლებში დაიწყო ხევსურების სხვა რეგიონებში გადასახლება. XX საუკუნის 50-იან წლებში ხევსირეთის მოსახლეობის ნაწილის ბარად ჩამოსახლებას ნეგატიური სოციალური და ეკონომიკური შედეგი მოჰყვა. 80-იან წლებში დაიწყო ხევსურეთის მიტოვებულ რეგიონებში ცხოვრების გეგმაზომიერი აღორძინება. ხევსურეთში შემორჩენილია შუა საუკუნეების მატერიალური კულტურის ძეგლები: ხახმატის ციხე, ახიელის ციხე, ლებაისკარის ციხე, [[მუცო|მუცოს ციხე]], [[შატილი (ძეგლი)|შატილის ციხე-სოფელი]], გუდანის ჯვარი, ანატორის ჯვარი, აკლდამები და სხვა.


ხევსურეთს შეუძლია გამოკვებოს მოსახლეობის მხოლოდ გარკვეული ნაწილი, ამიტომ ნამრავლი იძულებულია სხვაგან გადასახლდეს და თავისი სარჩო იქ მოიპოვოს. ასე გაჩნდა ხევსურთა ახალშენები ხევში (ჯუთა), გუდამაყარში, [[თიანეთის რაიონი|თიანეთში]], [[კახეთი|კახეთში]] (გომბორი, შირაქი).

[[კატეგორია:საქართველოს ისტორიულ-გეოგრაფიული მხარეები]]
[[en:Khevsureti]]
[[tr:Hevsureti]]
