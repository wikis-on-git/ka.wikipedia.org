'''მარიამი''', XI საუკუნის პოლიტიკური მოღვაწე, საქართველოს მეფის  [[გიორგი I, ბაგრატ III-ის ძე|გიორგი I-ის]] მეუღლე, ვასპურაკანის მეფის [[სენაქერიმ II|სენაქერიმ II-ის]] ასული, [[ბაგრატ IV|ბაგრატ IV-ის]] დედა.

მარიამი მცირეწლოვანი ბაგრატის მეფობის დროს აქტიურად მონაწილეობდა ქვეყნის მართვაში. შეეცადა ბოლო მოეღო დაუცხრომელი შინაფეოდალური ბრძოლებისათვის, რიტაც სარგებლობდა [[ბიზანტია]] და ცდილობდა მიწები წაეგლიჯა საქარტველოსათვის. [[1030]] [[კონსტანტინოპოლი|კონსტანტინოპოლში]] საზავო მოლაპარაკებას აწარმოებდა იმპერატორ [[რომანოზ III]] არგირთან. იმპერატორმა მას აღუთქვა საქართველოში მშვიდობის დამყარება, ბაგრატ IV-ს უბოძა [[კურაპალატი|კურაპალატის]] წოდება და თავისი ძმის, ბასილის, ქალი ელენე მიათხოვა. 

მარიამი [[1031]]-[[1032]] წლებში შეეცადა შემოერიგებინა ბაგრატ IV-ის ნახევარძმა [[დემეტრე უფლისწული|დემეტრე]], რომლის გამეფება სურდათ მეფის მოწინააღმდეგე დიდ აზნაურებს. [[1045]] უმეფოდ დარჩენილი [[ანისი|ქ. ანისი]] ქალაქის ბერებმა ბაგრატ IV-სა და მარიამს გადასცეს. მარიამმა ანისში ერისთავი აბუსერი დააყენა გამგებლად. [[1052]] ბიზანტიაში გაჰყვა თავის შვილს, ბაგრატ IV-ს, რომელიც [[ლიპარიტ IV|ლიპარიტ IV-მ]] შეავიწროვა. მარიამი კომსტანტინოპოლში ყოფნისას დიდ დახმარებას უწევდა [[ათონის ივერთა მონასტერი|ათონის ივერთა მონასტერს]]. იგი განსაკუთრებული ღვაწლისათვის მონასტრის აღაპებში გათანაბრებულია ათონის ივერთა მონასტრის მაშენებლებთან. 

ბიზანტიაში ყოფნისას მარიამი დაემოწაფა [[გიორგი მთაწმინდელი|გიორგი მთაწმინდელს]], რომელმაც იგი მონაზვნად აღკვეცა. მარიამის დახმარებით გიორგი მთაწმინდელმა იმპერატორისაგან მიიღო [[შავი მთა|შავ მთასა]] და იერუსალიმში წასვლის ნებართვა. მარიამმა მას გაატანა მდიდრული შესაწირავი, რომელიც იერუსალიმის მონასტრის წინამძღვარმა პროზორემ ჯვრის მონასტრის აგებას მოახმარა. [[1057]] მარიამი საქართველოში დაბრუნდა. იგი ფიქრობდა ქვეყნის კულტურის აღორძინებაზე, გიორგი მთაწმინდელს იწვევდა საქართველოში საეკლესიო საქმეების მოსაწესრიგებლად. მარიამი ცოცხალი იყო ბაგრატ IV-ის გარდაცვალების ([[1072]]) შემდეგაც. [[1103]] [[რუის-ურბნისის საეკლესიო კრება|რუის-ურბნისის საეკლესიო კრების]] ძეგლისწერაში იგი მიცვალებულად იხსენიება.


[[კატეგორია:ქართველები]]
[[კატეგორია:ქართველი პოლიტიკური მოღვაწეები]]
