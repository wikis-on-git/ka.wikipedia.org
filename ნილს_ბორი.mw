[[სურათი:Bohr Niels.jpg|thumb|180px|ნილს ბორი]]
'''ნილს ბორი''' (Niels Henrik David Bohr) (* [[7 ოქტომბერი]], [[1885]], [[კოპენჰაგენი]] ― † [[18 ნოემბერი]], [[1962]], [[კოპენჰაგენი]]) — [[დანიელები|დანიელი]] ფიზიკოსი, თანამედროვე ფიზიკის ერთ–ერთი ფუძემდებელი. [[ნობელის პრემია|ნობელის პრემიის]] ლაურეატი ფიზიკაში. გამოჩენილი მათემატიკოსის, [[ბორი, ჰარალდ|ჰარალდ ბორის]] ძმა და ნობელის პრემიის ლაურეატის [[ბორი, ოგე|ოგე ბორის]] მამა.

==ახალგაზრდობის წლები ==
ნილს ბორი დაიბადა კოპენჰაგენის უნივერსიტეტის პროფესორის, კრისტიან ბორის ოჯახში. საწყისი განათლება მომავალმა მეცნიერმა მიიღო გამელჰოლმის სკოლაში, რომელიც 1903 წელს დაამთავრა. ოცდასამი წლის ასაკში დაამთავრა კოპენჰაგენის უნივერსიტეტი, სადაც ძალზედ ნიჭიერი ფიზიკოსის რეპუტაცია მოიპოვა. მისი სადიპლო ნაშრომი დანიის სამეფო აკადემიამ ოქროს მედლითაც კი დააჯილდოვა. 1908–1911 წლებში ბორმა გააგრძელა მუშაობა კოპენჰაგენის უნვერსიტეტში. აქ იგი ლითონების კლასიკურ ელექტრონულ თეორიას იკვლევდა, რამაც შემდგომში მის სადოქტორო დისერტაციას საფუძველი ჩაუყარა.

უნივერსიტეტის დამთავრებიდან სამი წლის შემდეგ, ბორი სამუშაოდ ინგლისში გადავიდა, სადაც წელიწადზე მეტი იმუშავა [[კემბრიჯის უნივერსიტეტი| კემბრიჯის უნივერსიტეტში]] [[ტომსონი, ჯოზეფ ჯონ|ტომსონის]] ხელმძღვანელობით. ამის შემდეგ იგი მანჩესტერში გადადის და აგრძელებს მუშაობას [[რეზერფორდი, ერნსტ|რეზერფორდის]] ლაბორატორიაში, რომელიც იმ დროს ერთ–ერთი წამყვანი კვლევითი ცენტრია ევროპაში.
==პირველი მეცნიერული ნაბიჯები==
ბორის მოსვლამდე რეზერფორდის ლაბორატორიაში უკვე ტარდებოდა ექსპერიმენტები, რომლებმაც მეცნიერები [[ატომი|ატომის]] პირველი პლანეტარული მოდელის შექმნამდე მიიყვანა. ალფა–ნაწილაკების გამოყენებით ჩატარებულმა ცდებმა, რეზერფოდრი მიიყვანა დასკვნამდე, რომ ატომის ცენტრში განლაგებულია მცირე ზომის და მუხტის მქონე ატომბირთვი, რომელშიც კონცენტრირებულია თითქმის მთელი [[მასა|მასა]], ხოლო მის გარშემო განლაგებულნი არიან შედარებით მსუბუქი [[ელექტრონი|ელექტრონები]]. ვინაიდან ცნობილი იყო, რომ ატომი ელექტრულად ნეიტრალურია, რეზერფორდმა ივარაუდა, რომ ელექტრონების ჯამური მუხტი ბირთვის მუხტის ტოლია და აქვს საპირისპირო ნიშანი. ამ შედეგმა დიდი გადატრიალება მოახდინა ფიზიკაში, მაგრამ მაინც რჩებოდა მრავალი აუხსნელი მოვლენა, მაგალითად ისეთი, როგორიც არის [[იზოტოპი|იზოტოპების]] არსებობა.

ამ მომენტიდან საქმიანობაში ჩაერთო ახალგაზრდა ბორი, რომელმაც დაადგინა, რომ ნივთიერების ქიმიური თვისებები განისაზღვრება ელექტრონების რაოდენობით, ანუ მუხტით და არა მასით. ყოველივე ეს ხსნიდა იზოტოპების არსებობას, რადგან ალფა–დაშლის დროს (ალფა ნაწილაკი წარმოადგენს [[ჰელიუმი|ჰელიუმის]] ბირთვს და +2 მუხტის მატარებელია), როდესაც ეს ნაწილაკი გამოიტყორცნება ბირთვიდან, მიღებული ელემენტი [[მენდელეევი|მენდელეევის]] [[ქიმიურ ელემენტთა პერიოდული სისტემა|პერიოდულ სიტემაში]] გადაინაცვლებს ორი უჯრით მარცხნივ, ხოლო ბეტა–დაშლის დროს, როდესაც ბირთვიდან ელექტრონი გამოიტყორცნება – ერთი უჯრით მარჯვნივ. ამრიგად აღმოჩენილ იქნა რადიოაქტიური წანაცვლების კანონი.

==რეზერფორდ–ბორის მოდელი==
ზემოთხსენებულ აღმოჩენას მოჰყვა კიდევ მრავალი, არანაკლებ მნიშვნელოვანი, რომელიც უშალოდ ატომის აგებულებას შეეხებოდა.

შემუშავებულ იქნა ატომის აგებულების ე.წ. რეზერფორდ–ბორის მოდელი (მას აგრეთვე პლანეტარულ მოდელს უწოდებენ), რომლის მიხედვით ელექტრონები მოძრაობენ ბირთვის გარშემო, მზის გარშემო პლანეტების მოძრაობის მსგავსად. მაგრამ ამ მოდელის თანახმად ატომი ვერ იქნებოდა სტაბილური, ვინაიდან [[კულონის ძალა|კულონური]] ურთიერთქმედების გამო, ელექტრონები მოძრაობენ აჩქარებით. კლასიკური [[ელექტროდინამიკა|ელექტროდინამიკის]] კანონების თანახმად, აჩქარებით მოძრავი ნებისმიერი დამუხტული ნაწილაკი გამოასხივებს ელექტრომაგნიტურ ტალღებს, რის გამოც კარგავს ენერგიას. გამოთვლებმა აჩვენა, რომ ასეთი "რადიოაქტიური არამდგრადობის" შემთხვევაში, ყველა ატომმა დაახლოებით მემილიონედ წამში უნდა დაკარგოს მთელი ენერგია და დაეცეს ბირთვს. თუმცა რეალურად მსგავსი რამ არ ხდებოდა და ფიზიკა კვლავ გადაუჭრელი პრობლემის წინაშე აღმოჩნდა. პრობლემა მართლაც გადაუჭრელი იქნებოდა, რომ არა ნილს ბორის რადიკალურად განსხვავებული ნოვატორული იდეები.

ბორი აკეთებს პოსტულირებას, რომ [[მექანიკა|მექანიკისა]] და ელექტროდინამიკის არსებული კანონების მიუხედავად, ატომებში არსებობენ ორბიტები, რომლებზე მოძრაობის დროსაც ელექტრონები არ გამოასხივებენ და მსგავსი ორბიტები სტაბილურია, თუ მასზე მოძრავი ელექტრონების მოძრაობის რაოდენობის მომენტი <math>\hbar\equiv\frac{h}{2\pi}</math> –ს ჯერადია (სადაც h – [[პლანკის მუდმივა|პლანკის მუდმივაა]]). გამოსხივება ხდება ელექტრონის ერთი სტაბილური ორბიტიდან მეორეზე გადასვლის დროს, ხოლო განთავისუფლებული ენერგია მიაქვს გამოსხივების ერთ კვანტს. ამრიგად ბორმა გააერთიანა რეზერფორდის და [[პლანკი, მაქს|პლანკის]] იდეა. ბორმა აგრეთვე ახსნა [[წყალბადი|წყალბადის]] და ჰელიუმის ატომის სპექტრი. დაადგინა ელექტრონული გარსის შევსების პრინციპი, რამაც ქიმიური ელემენტების პერიოდულობის ფიზიკური ბუნება გამოაშკარავა. ამ ნაშრომებისათვის 1922 წელს ბორი ნობელის პრემიით იქნა დაჯილდოებული. 

[[სურათი:Bohr & Heisenberg.jpg|thumb|200px|ნილს ბორი და ვერნერ ჰაიზენბერგი]]

==ბორის ინსტიტუტი კოპენჰაგენში==
რეზერფორდის ლაბორატორიაში მუშაობის შემდეგ ბორი დაბრუნდა სამშობლოში, სადაც 1916 წელს კოპენჰაგენის უნივერსიტეტის პროფესორის თანამდებობაზე დაინიშნა. ერთ წელიწადში იგი აირჩიეს დანიის სამეფო საზოგადოების წევრად, რომელსაც შემდგომში (1939 წლიდან) თვითონვე ჩაუდგა  სათავეში.

1920 წელს ბორმა დაარსა თეორიული ფიზიკის ინსტიტუტი და გახდა მისი დირექტორი. მეცნიერის მიერ ჩამოყალიბებულმა ინსტიტუტმა დიდი როლი ითამაშა კვანტური ფიზიკის განვითარებაში. ბორის სკოლა გაიარეს მე–20 საუკუნის ისეთმა დიდმა მეცნიერებმა, როგორებიც იყვნენ: [[ბლოხი, ფელიქს|ფელიქს ბლოხი]], ოგე ბორი, [[ვაისკოფი, ვიქტორ|ვიქტორ ვაისკოფი]], [[ლანდაუ, ლევ|ლევ ლანდაუ]] და სხვები. ბორის ინსტიტუტს არაერთხელ ესტუმრა [[ჰაიზენბერგი, ვერნერ|ვერნერ ჰაიზენბერგი]] ზუსტად იმ დროს, როდესაც იქმნებოდა მისი [[განუზღვრელობის პრინციპი|"განუზღვრელობის პრინციპი"]]". ამავე ინსტიტუტში მიმდინარეობდა დისკუსიები ნილს ბორსა და [[შრედინგერი, ერვინ|ერვინ შრედინგერს]] შორის, რომელიც აქტიურად იცავდა ტალღურ თეორიას.

ბორის სახელთან აგრეთვე დაკავშირებულია კვანტური თეორიის ალბათური ინტერპრეტაცია. ამაში დიდი როლი ითამაშეს ბორისა და [[აინშტაინი, ალბერტ|აინშტაინის]] დისკუსიებმა, რომლებიც ცხოვრების ბოლომდე ვერ ეგუებოდნენ კვანტური მექანიკის ალბათურ ახსნას. ბორმა აგრეთვე შეიმუშავა [[შესაბამისობის პრინციპი]], რომლის საშუალებით შესაძლებელი გახდა მაკრო და მიკრო სამყაროთა კანონებს შორის კავშირის დადგენა.

==ბირთვული ფიზიკის კორიფე==
რეზერფორდის ლაბორატორიაში გატარებული წლების შემდეგ, ბორი სულ უფრო დიდ ყურადღებს აქცევდა ბირთვულ თემატიკას. 1936 წელს მან შეიმუშავა ატომის ახალი, ე.წ. "წვეთოვანი" მოდელი, რომელმაც მნიშვნელოვანი როლი ითამაშა ბირთვის დაყოფის პრობლემის შესწავლისას. ბორმა იწინასწარმეტყველა ურანის ბირთვის სპონტანური დაშლა.

მეორე მსოფლიო ომის დროს ბორი საცხოვრებლად გადავიდა ჯერ [[ინგლისი|ინგლისში]], ხოლო შემდეგ [[აშშ|აშშ]]–ში, სადაც თავის ვაჟთან, ოგე ბორთან ერთად მუშაობდა [[მანჰეტენის პროექტი|მანჰეტენის პროექტზე]].

გარდა ფიზიკისა, ნილს ბორი დიდ ყურადღებას აქცევდა ბიოლოგიას და ფილოსოფიას. იგი იყო 20–ზე მეტი სხვადასხვა ქვეყნის მეცნიერებათა აკადემიის საპატიო წევრი, მრავალი ნაციონალური და საერთაშორისო პრემიის ლაურეატი.

1962 წლის 18 ნოემბერს, კოპენჰაგენში, საკუთარ სახლში, გულის შეტევისგან გარდაიცვალა XX საუკუნის ერთ–ერთი უდიდესი მეცნიერი და მოაზროვნე.

==რესურსები ინტერნეტში==

* [http://nobelprize.org/physics/laureates/1922/ ნობელის კომიტეტის ოფიციალური საიტი ([[ინგლ.]])]

[[კატეგორია:დანიელები]]
[[კატეგორია:დანიელი ფიზიკოსები]]
[[კატეგორია: ნობელის პრემია ფიზიკის დარგში]]
[[კატეგორია:დაბადებული  1885]]
[[კატეგორია:გარდაცვლილი 1962]]

[[ar:نيلز بور]]
[[be:Нільс Бор]]
[[bg:Нилс Бор]]
[[bs:Niels Bohr]]
[[ca:Niels Bohr]]
[[cs:Niels Bohr]]
[[da:Niels Bohr]]
[[de:Niels Bohr]]
[[en:Niels Bohr]]
[[eo:Niels Bohr]]
[[es:Niels Bohr]]
[[fa:نیلز بوهر]]
[[fi:Niels Bohr]]
[[fr:Niels Bohr]]
[[gl:Niels Bohr]]
[[he:נילס בוהר]]
[[hr:Niels Bohr]]
[[hu:Niels Bohr]]
[[id:Niels Bohr]]
[[is:Niels Bohr]]
[[it:Niels Bohr]]
[[ja:ニールス・ボーア]]
[[ko:닐스 보어]]
[[lt:Nilsas Boras]]
[[lv:Nīlss Bors]]
[[ms:Niels Bohr]]
[[nl:Niels Bohr]]
[[no:Niels Bohr]]
[[pl:Niels Bohr]]
[[pt:Niels Bohr]]
[[ro:Niels Bohr]]
[[ru:Бор, Нильс Хенрик Давид]]
[[sco:Niels Bohr]]
[[sh:Niels Bohr]]
[[sk:Niels Henrick David Bohr]]
[[sl:Niels Henrik David Bohr]]
[[sr:Нилс Бор]]
[[sv:Niels Bohr]]
[[tl:Niels Bohr]]
[[tr:Niels Bohr]]
[[uk:Бор Нільс]]
[[zh:尼尔斯·玻尔]]
