'''კირიონ II''' (ერისკაცობაში გიორგი იერონიმეს ძე საძაგლიშვილი) (* [[10 ნოემბერი]]. [[1855]], ქვემო ნიქოზი, გორის რაიონი ―   †   [[26 აგვისტო]]. [[1918]], მარტყოფი), [[საქართველო | საქართველოს]] [[კათალიკოსი | კათალიკოს-პატრიარქი]] [[1917]]-18, საზოგადო მოღვაწე, მეცნიერი. წერდა "ივერიელისა" და "ნიქოზელის" ფსევდონიმით. [[1876]] დაამთავრა [[თბილისი | თბილისის]] სასულიერო სემინარია, [[1880]] - [[კიევი | კიევის]] სასულიერო აკადემია. ამავე წლიდან დაინიშნა [[ოდესა | ოდესის]] სასულიერო სემინარიის ინსპექტორის თანაშემწედ. [[1883]] დაბრუნდა საქართველოში, მუშაობდა [[გორი | გორის]], [[ქუთაისი | ქუთაისის]] და თბილისის სასულიერო სასწავლებლებში. [[1896]], მეუღლისა და შვილების გარდაცვალების შემდეგ, ბერად აღიკვეცა და ქვათახევის მონასტრის წინამძღვარი გახდა. [[1898]] აკურთხეს ალავერდის, ხოლო [[1901]] - გორის ეპისკოპოსად. აქტიურად იბრძოდა ქართული ეკლესიის დამოუკიდებლობის აღსადგენად, რის გამოც [[რუსეთი | რუსეთის]] სასულიერო ხელისუფლებანი სასტიკად დევნიდნენ. [[1902]] გადაიყვანეს კამენეც-პოდოლსკში, [[1903]] - კოვნოში. [[1908]] ჩამოართვეს ეპარქია, გაგზავნეს ჯერ კურიაჟში, შემდეგ - სანაქსარის მონასტერში. [[1912]] გადაიყვანეს ხერსონში. [[1915]] დაუბრუნეს ეპარქიის მართვის უფლება და ვინებსკის ეპარქია ჩააბარეს. საქართველოში დაბრუნების შემდეგ აკურთხეს საქართველოს კათალიკოს-პატრიარქად. კირიონ II ავტორია, ისტორიული, არქეოლოგიური და ფილოლოგიური ხასიათის გამოკვლევებისა. სხვა მრავალ საარქივო დოკუმენტთან ერთად მან მიაკვლია ისეთ უნიკალურ ზეგლებს, როგორიცაა პავლე მოციქულის ეპისტოლეთა ძველი ქართული თარგმანი და "კორიდეთის ოთხთავი"; აგროვებდა ძველ ხელნაწერებს, ქართულ ზეპირსიტყვიერების ნიმუშებს, ძველ ქართულ მონეტებს. [[1911]] თავისი მდიდარი არქივი გადასცა საქართველოს საისტორიო-საეთნოგრაფიო საზოგადოებას. მისი ინიციატივით [[პეტერბურგი | პეტერბურგის]] სასულიერო აკადემიაში დაარსდა აღმოსავლეთ ეკლესიათა ისტორიული კათედრა, რომელიც ქართული ეკლესიის ისტორიასაც სწავლობდა. კირიონ II დიდ მზრუნველობას იჩენდა ქართველი ახალგაზრდობის მიმართ. მისი დახმარებით ორიოლის სასულიერო სემინარიაში 400-მდე ქართველი სწავლობდა. მის ხარჯზე 15 ქართველი სტუდენტმა მიიღო უმაღლესი განათლება რუსეთსა და საზღვარგარეთ. კირიონ II-მ დიდი ამაგი დასდო ქართული კულტურის პოპულარიზაციას რუსეთსა და უცხოეთში. მან ბევრ უცხოელ მკვლევარს გაუცხოველა ინტერესი საქართველოს წარსულისადმი. დაკრძალულია თბილისში, სიონის ტაძარში.
