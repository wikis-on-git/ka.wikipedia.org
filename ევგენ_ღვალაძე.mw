<div style="float:right">[[Image:Egvaladze.gif]]</div>

'''ევგენ (გენო) ღვალაძე''' ([[1900]] წლის [[13 მაისი]] - [[1937]] წლის [[25 ოქტომბერი]]), თვალსაჩინო [[ქართველები|ქართველი]] ადვოკატი, [[საქართველო|საქართველოს]] [[1921]]-[[1937]] წლების ეროვნულ-განმათავისუფლებელი მოძრაობის ცნობილი მოღვაწე. 

დაიბადა ზემო იმერეთის სოფელ [[სვერი|სვერში]] ([[ჭიათურა|ჭიათურის]] რაიონი) წმ. გიორგის ორდენის კავალერის, კავალერიის გადამდგარი ოფიცრის, მანგანუმის მრეწველის '''არტემ ღვალაძის''' (1862-1918) ოჯახში.

===განათლება===

[[1917]] წელს ევგენ ღვალაძემ დაასრულა ჭიათურის სამოქალაქო სასწავლებელი (სადაც მას ასწავლიდა გამოჩენილი პედაგოგი და საზოგადო მოღვაწე [[გომელაური, ივანე|ივანე გომელაური]]), ხოლო [[1920]] წელს თბილისის სახელმწიფო უნივერსიტეტთან არსებული, სრული გიმნაზიის უფლებით მოქმედი "საერთო განათლების კურსები", რომელიც მისი დირექტორის, პროფესორ [[ნუცუბიძე, შალვა|შალვა ნუცუბიძის]] პატივსაცემად "ნუცუბიძის კურსები"-ს სახელწოდებით იყო ცნობილი. აქ ე. ღვალაძეს ასწავლიდნენ [[ბარნოვი, ვასილ|ვასილ ბარნოვი]] (ბარნაველი), [[მდივანი, ალექსანდრე|ალექსანდრე მდივანი]], შალვა ნუცუბიძე, [[ახვლედიანი, გიორგი|გიორგი ახვლედიანი]], [[უზნაძე, დიმიტრი|დიმიტრი უზნაძე]], [[ნათაძე, გიგო|გიგო ნათაძე]], [[ნერიმანი, ალექსანდრე|ალექსანდრე ნეიმანი]] და სხვა გამოჩენილი მოღვაწენი. [[1926]] წელს გენო ღვალაძემ დაამთავრა [[თბილისის სახელმწიფო უნივერსიტეტი|თბილისის სახელმწიფო უნივერსიტეტის]] (თსუ) სოციალურ-ეკონომიკური ფაკულტეტის სოციალური (იურიდიული) განყოფილება  (თსუ-ის იურისტთა პირველი გამოშვება). იგი ითვლებოდა გამოჩენილი მეცნიერ-იურისტისა და საზოგადო მოღვაწის, პროფესორ [[ანდრონიკაშვილი, ლუარსაბ|ლუარსაბ ანდრონიკაშვილის]] ერთ-ერთ უახლოეს მოწაფედ. [[1928]] წელს მან დაასრულა აღნიშნული ფაკულტეტის ეკონომიკური განყოფილებაც.

===ევგენ ღვალაძის მოღვაწეობა 1917-1921 წლებში===

[[1917]] წელს, ჭიათურის სამოქალაქო სასწავლებლის დასრულებისთანავე, გენო ღვალაძე გახდა საქართველოს სოციალ-დემოკრატიული (მენშევიკური) პარტიის წევრი და ამ პარტიაში ირიცხებოდა [[1922]] წლის ჩათვლით. მას განსაკუთრებით ახლო ურთიერთობა ჰქონდა პარტიის ერთ-ერთ ლიდერთან, ცნობილ პოლიტიკურ მოღვაწესთან [[დევდარიანი, სეით|სეით დევდარიანთან]] (რომელიც კომუნისტებმა დახვრიტეს 1937 წელს).

[[1920]] წელს, "ნუცუბიძის კურსები"-ს დამთავრებისთანავე, მან ლეიტენანტის სამხედრო წოდებით სამსახური დაიწყო [[საქართველოს დემოკრატიული რესპუბლიკა|საქართველოს დემოკრატიული რესპუბლიკის]] ეროვნულ არმიაში. [[1921]] წლის თებერვალ-მარტში უფროსი ლეიტენანტი ევგენ ღვალაძე აქტიურად მონაწილეობდა ბოლშევიკური [[რუსეთი]]ს მე-11 წითელი საოკუპაციო არმიის წინააღმდეგ კოჯორ-ტაბახმელის ცნობილ ბრძოლებში და [[ბათუმი|ბათუმის]] ომში, რომლის დროსაც გენერალ [[მაზნიაშვილი, გიორგი|გიორგი მაზნიაშვილის]] დივიზიის მიერ ბათუმი და [[აჭარა|აჭარის]] მნიშვნელოვანი ნაწილი გაწმენდილ იქნა [[თურქეთი|თურქული]] სამხედრო შენაერთებისგან.

===1921-1937===

ბოლოშევიკური რუსეთის მიერ საქართველოს ოკუპაცია-ანექსიის შემდეგ ევგენ ღვალაძე [[თბილისი|თბილისში]] დაბრუნდა და აქტიურად ჩაება ეროვნულ-განმათავისუფლებელ მოძრაობაში. [[1922]] წლის [[26 მაისი|26 მაისს]] იგი იყო თბილისში საქართველოს დამოუკიდებლობის დღისადმი მიძღვნილი მრავალათასიანი მშვიდობიანი მანიფესტაციის ერთ-ერთი მთავარი ორგანიზატორი. იმავე დღეს, მანიფესტაციის სხვა ორგანიზატორებთან ერთად იგი დაპატიმრებულ იქნა ბოლშევიკური "საგანგებო კომისიის " (ე.წ. "ჩეკა") მიერ. თვენახევრის მანძილზე იგი იმყოფებოდა მეტეხის ციხეში და ხსენებულ აქციაზე დაპატიმრებულ სხვა პოლიტიკურ პატიმრებთან ერთად იქნა გათავისუფლებული მეტეხის ციხესთან მათი გათავისუფლების მოთხოვნით ჩატარებული ხალხმრავალი მიტინგების შედეგად. [[1922]] წლის [[26 მაისი]]ს მანიფესტაცია იყო პირველი მნიშვნელოვანი ანტისაბჭოთა აქცია, რომელმაც სერიოზული ბიძგი მისცა შემდგომ ეროვნულ-განმათავისუფლებელ მოძრაობას.

[[1922]] წლის სექტემბრიდან [[1924]] წლის [[29 აგვისტო]]ს ჩათვლით გენო ღვალაძე იყო საქართველოს არალეგალური ინტერპარტიული პარიტეტული კომიტეტის (იგივე [[საქართველოს დამოუკიდებლობის კომიტეტი]]) რწმუნებული [[კახეთი]]ს მხარეში და მჭიდრო ურთიერთობა ჰქონდა პოლკოვნიკ [[ჩოლოყაშვილი, ქაქუცა|ქაქუცა (ქაიხოსრო) ჩოლოყაშვილის]] "შეფიცულთა რაზმთან". იგი აქტიურად მონაწილეობდა [[1924]] წლის აგვისტოს საყოველთაო-სახალხო ამბოხების მომზადებაში. აღნიშნული ამბოხების სისხლში ჩახშობისთანავე მთელ საქართველოში დაიწყო მის მონაწილეთა დაპატიმრებები. იმავე წლის 5 სექტემბერს "ჩეკა"-მ დააპატიმრა ევგენ ღვალაძეც. იგი მეტეხის ციხეში იმყოფებოდა [[1925]] წლის მარტამდე, როდესაც ცნობილ ქართველ მოღვაწეთა ჯგუფმა ([[რობაქიძე, გრიგოლ|გრიგოლ რობაქიძე]], [[ნუცუბიძე, შალვა|შალვა ნუცუბიძე]] და სხვანი) მოითხოვა პატიმრობიდან [[გამსახურდია, კონსტანტინე|კონსტანტინე გამსახურდიას]], ევგენ ღვალაძის და სხვათა გათავისუფლება. 

[[1926]] წელს ქართული პოლიტიკური ემიგრაციის გამოჩენილ მოღვაწეთა თაოსნობით [[საფრანგეთი|საფრანგეთში]] შეიქმნა ეროვნულ-პატრიოტული პოლიტიკური ორგანიზაცია "თეთრი გიორგი". ამ დროიდან მოყოლებული, [[1937]] წლის 9 აგვისტომდე (მის ხელახალ დაპატიმრებამდე) ევგენ ღვალაძე იყო ამ ორგანიზაციის კონსპირაციული ჯგუფის ხელმძღვანელი.

თბილისის სახელმწიფო უნივერსიტეტის დამთავრების შემდეგ, [[1926]]-[[1932]] წლებში იგი იყო საქართველოს დამცველთა (ადვოკატთა) კოლეგიის წევრი და ეწეოდა ნაყოფიერ საადვოკატო მოღვაწეობას. [[1932]] წელს პროტესტის ნიშნად დატოვა ადვოკატთა კოლეგია და თავი დაანება ამ დარგში მოღვაწეობას. [[1932]]-[[1935]] წლებში იგი იყო ამიერკავკასიის რკინიგზის მთავარი სამშენებლო სამმართველოს ("ზაკჟელდორსტროი") საფინანსო-ეკონომიკური განყოფილების უფროსის მოადგილე.

[[1935]] წელს დაიწყო რეპრესიების ახალი ტალღა. დააპატიმრეს ეროვნულ-განმათავისუფლებელი მოძრაობის რამდენიმე ცნობილი მოღვაწე, მათ შორის ღვალაძის ახლო ნათესავი, თბილისის სახელმწიფო უნივერსიტეტის პროფესორი [[წერეთელი, ალექსანდრე|ალექსანდრე წერეთელი]]. გენო ღვალაძემ დატოვა თბილისი და თანამოაზრეთა ჯგუფთან ერთად ქ. [[გორი|გორში]] გადავიდა. [[1935]]-[[1937]] წლებში იგი იყო ერთ-ერთი სამრეწველო ორგანიზაციის მთავარი ბუღალტერი და გორის სამასწავლებლო ინსტიტუტის ლექტორი.

გარდა ყოველივე ზემოთქმულისა, ევგენ ღვალაძე იყო ეროვნული ხასიათის 50-ზე მეტი ნარკვევის და პუბლიცისტური წერილის ავტორი. ეს წერილები ქვეყნდებოდა [[1916]]-[[1924]] წლების ქართულ პერიოდულ პრესაში. 

[[1937]] წლის [[9 აგვისტო]]ს იგი კვლავ დააპატიმრეს. იმავე წლის 5 ოქტომბერს ე.წ. "შინსახკომის" დიდმა სამეულმა მას მიუსაჯა დახვრეტა. განაჩენი სისრულეში იქნა მოყვანილი იმავე წლის 25 ოქტომბერს, თბილისში.

ევგენ ღვალაძის მეუღლე, - [[ღვალაძე, თამარ|თამარ ღვალაძე]] (1902-1986) იყო თვალსაჩინო მკვლევარი-ბიბლიოგრაფი და პედაგოგი. მეცნიერებისა და კულტურის სხვადასხვა დარგში ნაყოფიერ მოღვაწეობას ეწევიან მათი შვილები: თვალსაჩინო თეატრმცოდნე და პედაგოგი [[ღვალაძე-ჭაბუკიანი, ლონდა|ლონდა ღვალაძე-ჭაბუკიანი]], ცნობილი ფილოლოგი-არაბისტი, დოცენტი [[ღვალაძე, ლატავრა|ლატავრა ღვალაძე]] და ცნობილი ბოტანიკოსი, პროფესორი [[ღვალაძე, გურანდა|გურანდა ღვალაძე]]. ვაჟი, თვალსაჩინო ინჟინერ-გეოლოგი [[ღვალაძე, ნოდარ|ნოდარ ღვალაძე]] გარდაიცვალა 1992 წელს. 

[[კატეგორია:ქართველები]]

[[en:Evgen Gvaladze]]
