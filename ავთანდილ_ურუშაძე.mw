'''ავთანდილ ურუშაძე''' ([[1890]], [[ლანჩხუთი]] - [[1955]] წლის [[21 მაისი]], [[სტამბოლი]]), [[ქართველები|ქართველი]] პოლიტიკური, სამხედრო და საზოგადო მოღვაწე, ქართული პოლიტიკური ემიგრაციის და საქართველოს სოციალ-დემოკრატიული (მენშევიკური) პარტიის თვალსჩინო წარმომადგენელი.

დაიბადა დაბა [[ლანჩხუთი|ლანჩხუთში]]. მამამისი '''ლუკა ურუშაძე''' (1849-1916) გურიაში დიდი ავტორიტეტით სარგებლობდა, იყო [[ქართველთა შორის წერა-კითხვის გამავრცელებელი საზოგადოება|ქართველთა შორის წერა-კითხვის გამავრცელებელი საზოგადოების]] წევრი და გურიაში ავრცელებდა [[გაზეთი "ივერია"|გაზეთ "ივერია"-ს]]. იგი აზნაურ ურუშაძეთა (ლანჩხუთი) საგვარეულოს ეკუთვნოდა.

ავთანდილ ურუშაძემ [[1909]] წელს დაამთავრა ლანჩხუთის სამოქალაქო სასწავლებელი. [[1910]] წელს იგი გაიწვიეს სამხედრო სამსახურში. სამხედრო სკოლის დამთავრებისთანავე, [[1914]] წელს მიიღო მეფის [[რუსეთი|რუსეთის]] არმიის კავალერიის უნტერ-ოფიცრის ხარისხი და გაწვეულ იქნა პირველი მსოფლიო ომის ფრონტზე. გამოჩენილი სიმამაცისთვის დაიმსახურა წმ. გიორგის ჯვარი და რამდენიმე მედალი. 

[[1918]] წლის დამდეგს ურუშაძე დაბრუნდა სამშობლოში. იმავე წლის ზაფხულში [[საქართველოს დემოკრატიული რესპუბლიკა|საქართველოს დემოკრატიული რესპუბლიკის]] ([[1918]] - [[1921]]) მთავრობამ და მმართველი სოციალ-დემოკრატიული (მენშევიკური) პარტიის ცენტრალურმა კომიტეტმა მიიღეს გადაწყვეტილება "სახალხო გვარდიის" შექმნის შესახებ. ურუშაძემ აქტიური მონაწილეობა მიიღო სახალხო გვარდიის ჩამოყალიბებაში. იგი აირჩიეს სახალხო გვარდიის მთავარი შტაბის წევრად და ლანჩხუთის სარაიონო შტაბის თავმჯდომარედ. ამის შემდეგ ლანჩხუთის გვარდია მისი მეთაურობით აქტიურად მონაწილეობდა თითქმის ყველა მნიშვნელოვან სამხედრო ოპერაციაში. იმავდროულად, ურუშაძე იყო სოციალ-დემოკრატიული პარტიის [[გურია|გურიის]] სამხარეო ორგანიზაციის ერთ-ერთი ხელმძღვანელი.

ბოლშევიკური რუსეთის მიერ [[საქართველო|საქართველოს]] ოკუპაცია-ანექსიის შემდეგ, [[1921]] - [[1924]] წლებში, ურუშაძე ეწეოდა აქტიურ პარტიზანულ საქმიანობას გურიაში. [[მათითაიშვილი, სერგო|სერგო მათითაიშვილთან]] ერთად იგი სათავეში ედგა "საქართველოს დამოუკიდებლობის კომიტეტი"-ს (იგივე "პარიტეტული კომიტეტი"-ს) სამხედრო ცენტრის დაქვემდებარებაში მყოფ გურიის რაზმს, რომელიც ტყეს აფარებდა თავს. [[1924]] წლის აგვისტოს ამბოხების დამარცხების შემდეგ მან თანამებრძოლთა ჯგუფთან ერთად დასტოვა საქართველო.

[[1924]] წლის დამლევს ურუშაძე [[სტამბოლი|სტამბოლიდან]] [[მარსელი|მარსელში]] ([[საფრანგეთი]]) ჩავიდა. საფრანგეთში ცხოვრობდა იგი [[1941]] წლამდე, მსახურობდა [[ოდენკური|ოდენკურში]], [[პეჟო|პეჟოს]] საავტომობილო ქარხანაში, ავტომობილების გამომცდელად. პარალელურად, აქტიურად მონაწილეობდა საფრანგეთის ქართული სათვისტომოს საქმიანობაში, იყო რა სათვისტომოს გამგეობის წევრი. გარდა ამისა, იგი შედიოდა საქართველოს სოციალ-დემოკრატიული პარტიის საზღვარგარეთული ბიუროს შემადგენლობაში.

[[1941]] წელს ურუშაძემ დასტოვა საფრანგეთი. იგი გადავიდა [[გერმანია|გერმანიაში]], ქართული პოლიტიკური ემიგრაციის გამოჩენილი მოღვაწეების [[ბაგრატიონ-მუხრანელი, ირაკლი|ირაკლი ბაგრატიონ-მუხრანელის]], [[წერეთელი, მიხეილ|მიხეილ (მიხაკო) წერეთლის]], [[ნიკურაძე, ალექსანდრე|ალექსანდრე ნიკურაძის]], [[რობაქიძე, გრიგოლ|გრიგოლ რობაქიძის]], [[მაღლაკელიძე, შალვა|შალვა მაღლაკელიძის]] და სხვათა თაოსნობით შექმნილი "ქართული სამოკავშირეო კომიტეტი"-ს განკარგულებაში. მათი უზენაესი მიზანი იყო საქართველოს დახსნა ბოლშევიკურ-საბჭოური იმპერიის მარწუხებიდან. შალვა მაღლაკელიძის თაოსნობით გერმანიის "ვერმახტ"-ის "ქართული ლეგიონი"-ს შექმნისთანავე ურუშაძე ჩაირიცხა ამ ლეგიონში. მისი თაოსნობით და აქტიური მონაწილეობით [[1941]] - [[1942]] წლებში გერმანული საკონცენტრაციო ბანაკებიდან გათავისუფლდა 300-მდე ქართველი სამხედრო ტყვე. [[1942]] წლის დამლევს ლეგიონის სარდლობამ და ქართული სამოკავშირეო კომიტეტის ხელმძღვანელობამ მას მისცა საგანგებო დავალება, რაც ითვალისწინებდა ჯგუფთან ერთად (რომლის საქმიანობასაც თავად კურირებდა) [[თურქეთი|თურქეთის]] მხრიდან საქართველოში შემოსვლას. ჯგუფის მიზანი იყო მოსახლეობაში აგიტაციისა და ახსნა-განმარტებითი საქმიანობის გაშლა ხალხისთვის იმის განსამარტავად, თუ რა მიზანს ისახავდნენ ვერმახტის ქართული ლეგიონი და ქართული პოლიტიკური ემიგრაცია. ამ მიზნით ურუშაძე ჩავიდა სტამბოლში. სამწუხაროდ, ქართული ემიგრაციისა და ქართული ლეგიონის მიზნებს არ ეწერა ხორცშესხმა. გეგმის ჩაშლის შემდეგ ურუშაძე დარჩა თურქეთში. [[მენაღარი, სანდრო|სანდრო მენაღართან]] ერთად იგი ხელმძღვანელობდა თურქეთის ქართულ სათვისტომოს და აქტიურად იღვწოდა თურქეთის ქართველებში ეროვნული სულისკვეთების გაღვივებისათვის.

ავთანდილ ურუშაძე გარდაიცვალა სტამბოლში, 65 წლის ასაკში. განისვენებს იქვე, შიშლის ბერძნულ სასაფლაოზე.

[[კატეგორია:ქართველები]]
