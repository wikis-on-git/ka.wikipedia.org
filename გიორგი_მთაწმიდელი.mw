'''გიორგი მთაწმინდელი''' (*  [[1009]]  ―   †  [[1065]]), [[ქართველები|ქართველი]] სასულიერო და საზოგადო მოღვაწე, მწერალი, მთარგმნელი. ეროვნული კულტურის მოამაგე, [[ათონის ივერთა მონასტერი|ათონის ივერთა მონასტრის]] წინამძღვარი, საზღვარგარეთ მოღვაწე ქართველთა სამეცნიერო-ლიტერატურული საქმიანობის სულისჩამდგმელი. 

მისი ბიოგრაფის [[გიორგი მცირე|გიორგი მცირის]] გადმოცემით, გიორგი მთაწმინდელი დაიბადა [[თრიალეთი|თრიალეთში]], გავლენიანი სახელმწიფო მოღვაწის იაკობის ოჯახში. სწავლობდა [[ტაძრისი|ტაძრისის]], შემდეგ კი [[ხახული|ხახულის მონასტერში]]. ცოდნის გასაღრმავებლად [[1022]] ბიძამ [[კონსტანტინოპოლი|კონსტანტინოპოლს]] წაიყვანა. იქ მან საფუძვლიანად შეისწავლა [[ბერძნული ენა]] და აზიარა ბიზანტიურ კულტურას. [[1034]] გიორგი მთაწმინდელი სამშობლოში დაბრუნდა და ბერად აღიკვეცა ხახულის მონასტერში. [[1036]] [[სირია|სირიაში]], [[შავი მთა|შავ მთაზე]] გიორგი შეყენებულს დაემოწაფა. [[1039]] [[იერუსალიმი|იერუსალიმს]] გაემგზავრა. წინდა ადგილების მოლოცვის შემდეგ დაბრუნდა შავ მთაზე თავის მოძღვართან და [[1040]] მისივე რჩევით ათონს გაემგზავრა. [[1044]] გიორგი მთაწმინდელი ათონის ივერთა მონასტრის წინამძღვრად დაადგინეს. მის იშვიათ შემოქმედებით და ორგანიზატორულ ნიჭს სათანადო ასპარეზი მიეცა. მან კიდევ უფრო გააძლიერა მონასტერი და იგი ქართული სულიერი კულტურის მძლავრ კერად აქცია. გიორგი მთაწმინდელის პრატიკულ-ორგანიზატორულმა მოღვაწეობამ თანდათან ფართო სახელმწიფოებრივი მნიშვნელობა შეიძინა.

[[ბაგრატ IV|ბაგრატ IV-მ]] არაერთგზის შესთავაზა მას საქართველოს მღვდელმთავრობა. მისივე თხოვნით გიორგი მთაწმინდელმა ხუთი წელი დაყო საქართველოში და საეკლესიო საქმეები მოაგვარა. მან უარყო წოდებრივი უპირატესობა საეკლესიო საქმეებში და ადამიანის პირადი ღირსება წამოსწია წინ. გიორგი მთაწმინდელი იცავდა ქართულ ეკლესიას და კულტურას უცხოელთა შემოტევისაგან. ანტიოქიის პატრიარქთან გამართულ ცხარე კამათში [[1057]] მან ბრწყინვალედ დაიცვა ქართული [[ავტოკეფალიური ეკლესია|ეკლესიის ავტოკეფალობა]], რაც ერის ღირსებისა და კულტურის თვითმყოფის დამადასტურებლად ესახებოდა. გიორგი მთაწმინდელი ნაყოფიერად იღვწოდა მშობლიური ლიტერატურის გამდიდრებისათვის. ცნობილია [[ბიბლია|ბიბლიის]] ახალი, ე.წ. "გიორგისეული რედაქცია". მან ხელახლა თარგმნა ბიბლიის ზოგიერთი წიგნი (სახარება-ოთხთავი, სამოციქულო, დავითნი), სხვა წიგნები კი გაჩალხა და ბერძნულ დედანს შეაჯერა. 

გიორგი მთაწმინდელმა მნიშვნელოვანი კვალი დაამჩნია ქართულ [[ჰაგიოგრაფია|ჰაგიოგრაფიასა]] და [[აპოკრიფი |აპოკრიფულ]] მწერლობას, [[ეგზეგეტიკა|ეგზეგეტიკას]], [[ჰიმნოგრაფია|ჰიმნოგრაფიასა]] და [[საეკლესიო სამართალი|საეკლესიო სამართალს]]. განსაკუთრებული მნიშვნელობა აქვს გიორგი მთაწმინდელის ჰაგიოგრაფიულ თხზულებას "ცხოვრება ნეტარისა მამისა ჩუენისა იოანესი და ეფთჳმესი და უწყებაჲ ღირსისა მის მოქალაქობისა მათისაჲ", რომელიც ათონის ივერთა მონასტრის მხატვრული მატიანეა. ნაყოფიერად იღვაწა გიორგი მთაწმინდელმა ლიტურგუკის სფეროშიც და ქართული მწერლობას შესძინა როგორც თარგმნილი, ისე ორიგინალური თხზულებანი ("დიდი სჳნაქსარი", "სახარებაჲ გამოკრებული საწელიქდო", "პავლე გამოკრებული საწელიწდო", "თთუენი ათორმეტნივე" და სხვა). გიორგი მთაწმინდელის ორიგინალური იამბიკოები და ნათარგმნი მდიდარი ჰიმნოგრაფიული მემკვიდრეობა მისი პოეტური კულტურის დადასტურებაა. გიორგი მთაწმინდელმა ბერძნულიდან თარგმნა, [[ბასილი დიდი|ბასილი დიდის]], [[გრიგოლ ნოსელი (ნისელი)|გრიგოლ ნოსელის]], [[ათანასე ალექსანდრიელი|ათანასე ალექსანდრიელის]], [[იოანე დამასკელი|იოანე დამასკელის]], [[ნექტარი კონსტანტინოპოლელი|ნექტარი კონსტანტინოპოლელის]], [[დოროთეოს ტვირელი|დოროთეოს ტვირელისა]] და სხვათა თხზულებანი. მისი ბიოგრაფის სამართლიანი თქმით, "ესევითარი თარგმანი, თჳინიერ წმიდისა მამისა ჩუენისა ეფთჳმესსა, სხუაჲ არა გამოჩენილა ენასა ჩუენსა".  გიორგი მთაწმინდელის მრავალფეროვანმა მოღვაწეობამ ხელი შეუწყო ქართული კულტურის აღმავლობას მომდევნო საუკუნეებში.


[[კატეგორია:ქართველები]]
[[კატეგორია:ქართველი სასულიერო  მოღვაწეები]]
[[კატეგორია:ქართველი  მწერლები]]
[[კატეგორია:დაბადებული 1009]]
[[კატეგორია:გარდაცვლილი  1065]]
