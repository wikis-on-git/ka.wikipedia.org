'''წუღრუღაშენი''', ქართული ხუროთმოძღვრების ძეგლი, XIII საუკუნის გუმბათოვანი ტაძარი [[ბოლნისის რაიონი|ბოლნისის რაიონში]], [[ბოლნისის სიონი|ბოლნისის სიონიდან]] ორიოდ კმ-ზე, [[ბოლნისისწყალი|მდ. ბოლნისისწყლის]] მარჯვენა ნაპირას, მთის ფერდზე. ეკლესიის წარწერებში მოხსენებული არიან გიორგი მეფე და ეკლესიის მშენებელი ჰასან არსენის ძე. [[შმერლინგი, რენე|რ. შმერლინგის]] აზრით, წარწერებში მოხსენიებული გიორგი მეფე [[გიორგი IV ლაშა|გიორგი ლაშაა]], ე. ი. ძეგლი აშენებულია მისი მეფობის დროს [[1212]]-[[1222]] წლებში. 

წუღრუღაშენი გეგმით [[ბეთანია]]-[[ქვათახევი|ქვათახევ]]-[[ფიტარეთი|ფიტარეთის]] ჯგუფს მიეკუთვნება, მაგრამ უფრო პატარაა და  გუმბათის ყელიც ძლიერ აზიდული პროპორციებისა აქვს. ნაგებობა გარედან აღმოსავლეთიდან დასავლეთისაკენ წაგრძელებულ სწორკუთხედშია მოქცეული. შიგა სივრცე შექმნილია ჯვრის 4 მკლავისაგან, რომელთაგან მხოლოდ აღმოსავლეთის მკლავია აფსიდით დასრულებული. საკურთხევლის ორივე მხარეს 2 სართულად განლაგებული სათავსებია, რომელთა ქვედა სართულებში სამკვეთლო და სადიაკვნეა მოტავსებული. ჩრდილოეთით ეკლესიას აქვს მოგვიანომ ხანის მინაშენი, როგორც ჩანს, საგვარეულო საძვალე-ეგვტერი. განსაკუთრებული სიფაქიზითაა გამოყენებული ეკლესიაში ფერადი ქვები: თბილი მოყვითალო ოქროსფერი, ღვინისფერი და ცისფერი. ძეგლი უხვადაა შემკული მდიდრული ჩუქურთმით. განსაკუთრებით ოსტატურადაა გამოყვანილი მუქი ყვითელი ფერის ქვის გუმბათის ყელის საპირეები და ბაცი მოყვითალო ქვის კარნიზი.



[[კატეგორია:საქართველოს ხუროთმოძღვრების ძეგლები]]
