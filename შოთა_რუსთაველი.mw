[[Image:Shota_Rustaveli.jpg|thumb|150px|left|შოთა რუსთაველის ფრესკა]]

'''შოთა რუსთაველი''' - დიდი ქართველი პოეტი და მოაზროვნე, ავტორი საქვეყნოდ ცნობილი პოემისა “[[ვეფხისტყაოსანი]]”. პოეტის ცხოვრებისა და მოღვაწეობის შესახებ თითქმის არავითარ ცნობებს არ მოუღწევია ჩვენამდე. რიგი ისტორიული, ლიტერატურული და ფოლკლორული წყაროების საფუძველზე იქმნება დიდი პოეტის ცხოვრებისა და მოღვაწეობის არაერთი ვერსია. შოთა რუსთაველის ბიოგრაფიული მონაცემების დასადგენად ერთ-ერთი ძირითადი წყარო თვით მისი პოემაა. პოემის [[პროლოგი|პროლოგსა]] და [[ეპილოგი|ეპილოგში]] ის რამდენჯერმე იხსენიებს საკუთარს თავს როგორც რუსთაველი (უფრო ზუსტად რუსთველი), რაც სავარაუდოდ [[რუსთავი|რუსთავის]] პატრონს, მფლობელს ან სულაც მკვიდრს უნდა ნიშნავდეს. პოეტის სახელი - შოთა დასტურდება იკონოგრაფიული და ლიტერატურული ძეგლებიდან. პოეტის დაბადების თარიღად სახავენ [[1160]]-[[1165]] წლებს. ის ცხოვრობდა საქართველოს მეფის [[თამარი|თამარისა]] და მისი მეუღლის [[დავით სოსლანი|დავით სოსლანის]] ზეობის პერიოდში, ქართული სახელმწიფოსა და მისი ხალხის მატერიალური და სულიერი აყვავების პერიოდში. 


შოთა რუსთაველმა, როგორც ჩანს, ბრწყინვალე განათლება მიიღო საქართველოში, [[გელათის აკადემია|გელათის აკადემიაში]], შემდეგ - [[საბერძნეთი|საბერძნეთში]], შეისწავლა [[ბერძნული ენა|ბერძნული]], [[არაბული ენა|არაბული]] და [[სპარსული ენა|სპარსული]] ენები, იცნობდა არა მარტო ქართველ მოაზროვნეთა ნაშრომებს, არამედ ანტიკურ ფილოსოფიას, [[ემპედოკლე|ემპედოკლეს]], [[ჰერაკლიტე|ჰერაკლიტეს]], [[პლატონი|პლატონის]] ნაშრომებს, აღმოსავლურ ლიტერატურას ([[ფირდოუსი]], [[გურგანი]], [[ნიზამი]] და სხვა). ყოველივე ეს, აგრეთვე პოეტის განსწავლულობა ასტრონომიაში, ასტროლოგიაში, გეოგრაფიაში, მედიცინაში, ფილოსოფიაში, სამართალში, ისტორიაში, სამხედრო საქმეში და სხვა, ასახულია პოემაში.


[[1960]] წელს [[პალესტინაში]] გაემგზავრნენ ქართველი მეცნიერები [[აბაშიძე, ირაკლი|ი.აბაშიძე]], [[წერეთელი, გიორგი|გ.წერეთელი]], [[შანიძე, აკაკი|ა.შანიძე]], რომელთაც [[იერუსალიმის ჯვრის მონასტერი|იერუსალიმის ჯვრის მონასტერში]] მოიძიეს და გადაიღეს სვეტზე გამოსახული შოთა რუსთაველის პორტრეტი. აქ მოპოვებული მასალით დასტურდება, რომ იგი იყო მეჭურჭლეთუხუცესი თამარის კარზე. ლეგენდის თანახმად, პოეტი გარდაიცვალა ჯვრის მონასტერში, თუმცა ეს ვერსია სადავოა.


პოემა “ვეფხისტყაოსანი” შესაძლოა შექმნილია [[XII]] ს-ის 80-90-იან წლებში და არაუგვიანეს [[XIII]] ს-ის პირველი ათწლეულისა. ზოგიერთი მკვლევარი პოემის დაწერის თარიღს ათავსებს [[1205]]-[[1207]] წლებში. სავარაუდოდ, იგი არ არის შოთა რუსთაველის ერთადერთი ნაწარმოები.

[[კატეგორია:ქართველები]]

[[de:Schota Rustaweli]]
[[en:Shota Rustaveli]]
[[fr:Shota Rustaveli]]
[[he:שוטה רוסטבלי]]
[[it:Shota Rustaveli]]
[[ja:ショタ・ルスタヴェリ]]
[[pt:Shota Rustaveli]]
[[ru:Руставели, Шота]]
