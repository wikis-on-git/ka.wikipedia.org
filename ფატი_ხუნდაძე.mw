'''ფატი ხუნდაძე''' (* [[1895]], [[ქუთაისი]] ― † [[1978]], [[თბილისი]]), გამოჩენილი [[ქართველები|ქართველი]] მეცნიერი-ფსიქოლოგი, პედაგოგი და საზოგადო მოღვაწე, ბავშვთა ფსიქოლოგიის ერთ-ერთი ფუძემდებელი [[საქართველო|საქართველოში]], ფსიქოლოგიის მეცნიერებათა პირველი დოქტორი ქალი ამიერკავკასიაში, საქართველოს მეცნიერების დამსახურებული მოღვაწე, პროფესორი, გამოჩენილი პედაგოგის და საზოგადო მოღვაწის [[ხუნდაძე, სილოვან|სილოვან ხუნდაძის]] (1860-1928) შვილი.

ფატი ხუნდაძემ დაამთავრა ქუთაისის ქართული გიმნაზია ([[1915]]). [[1915]]-[[1918]] წლებში ეწეოდა პედაგოგიურ მოღვაწეობას. [[1918]] წელს ჩაირიცხა [[თბილისის სახელმწიფო უნივერსიტეტი|თბილისის სახელმწიფო უნივერსიტეტის]]  (თსუ) სიბრძნისმეტყველების ფაკულტეტზე. იმავე წელს, სხვა ნიჭიერ ქართველ ახალგაზრდებთან ერთად სწავლის გასაგრძელებლად გაიგზავნა [[გერმანია|გერმანიაში]], სადაც [[1924]] წელს წარმატებით დაასრულა [[ბერლინი|ბერლინის]] ჰუმბოლდტის სახელობის უნივერსიტეტის ფილოსოფიის ფაკულტეტი. მომდევნო წელს მას მიენიჭა აღნიშნული უნივერსიტეტის ფილოსოფიის დოქტორის სამეცნიერო ხარისხი ფსიქოლოგიის დარგში. [[1926]] წლის დამდეგს ფ. ხუნდაძე და მისი მეუღლე, - შემდგომში ცნობილი მკვლევარი-ეკონომისტი და პედაგოგი, [[იენა|იენის]] შილერის სახელობის უნივერსიტეტის დოქტორი [[გაბილაია, ნესტორ|ნესტორ გაბილაია]] (1895-1985) სამშობლოში დაბრუნდნენ.

ფატი ხუნდაძე მრავალი წლის მანძილზე მოღვაწეობდა თბილისის პედაგოგიკის სამეცნიერო-კვლევით ინსტიტუტში, თსუ-ში და [[საქართველოს მეცნიერებათა აკადემია|საქართველოს მეცნიერებათა აკადემიის]] ფსიქოლოგიის ინსტიტუტში, რომელიც დღეს აკადემიკოს [[უზნაძე, დიმიტრი|დიმიტრი უზნაძის]] სახელს ატარებს. დ. უზნაძესთან ერთად ფ. ხუნდაძე იყო ბავშვთა ფსიქოლოგიის ქართული სამეცნიერო სკოლის ფუძემდებელი. კერძოდ, მის შრომებში განხილულია ბავშვებში აზროვნების განვითარების და გენეტიკურ ჭრილში ესთეტიკური აღქმის საკითხები. [[1935]] წელს მას მიენიჭა ფსიქოლოგიის მეცნიერებათა დოქტორის სამეცნიერო ხარისხი. იყო არაერთი მნიშვნელოვანი სამეცნიერო გამოკვლევის (მათ შორის რამდენიმე მონოგრაფიის) ავტორი. მისი შრომები გამოქვეყნებულია როგორც ქართულ და რუსულ, ისე გერმანულ სამეცნიერო პერიოდულ გამოცემებში. ფ. ხუნდაძის მონოგრაფიული გამოკვლევებიდან აღსანიშნავია: "სასკოლო ასაკის ბავშვთა შემეცნებითი ინტერესები მათი შეკითხვების საფუძველზე" (თბილისი, 1936), "დიდაქტიკური სათამაშოები საბავშვო ბაღში" (თბილისი, 1941), "საბავშვო ბაღში მხატვრულ სურათზე მუშაობის მეთოდიკა" (თბილისი, 1942) და სხვა.

ფ. ხუნდაძე გარდაიცვალა 83 წლის ასაკში. იგი განისვენებს თბილისის მუხათგვერდის სასაფლაოზე.

[[კატეგორია:ქართველები]]
