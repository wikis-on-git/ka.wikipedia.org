'''ლუარსაბ II''' (* [[1592]]  ―    †   [[1622]]), ქართლის მეფე [[1606]]-15 წლებში. 14 წლისა მეფედ დაამტკიცა თბილისში მყოფმა [[აბას I | შაჰ აბას I-მა]] უეცრად გარდაცვლილი [[გიორგი X | გიორგი X-ის]] ნაცვლად. ლუარსაბ II-ს ირან-ოსმალეთის წინააღმდეგ ბრძოლა ევალებოდა. თავი გამოიჩინა [[ტაშისკარის ბრძოლა 1609  |  ტაშისკარის ბრძოლაში]] ([[1609]]). [[1610]] ლუარსაბ II ირანში ესტუმრა შაჰს, რომელმაც ამ ვიზიტის შედეგად მას დაუბრუნა თბილისის ციხე (ამ ციხეში ადრე ოსმალები, [[1606]]-იდან კი ყიზილბაშები იდგნენ). [[1611]] ბოლოს ლუარსაბ II-მ ცოლად შეირთო [[სააკაძე, გიორგი | გიორგი სააკაძის]] და, რომელსაც დიდ თავადთა მოთხოვნით მალე გაეყარა, ამას მოჰყვა შეთქმულება სააკაძის წინააღმდეგ. ლუარსაბ II-ს ცოლი აღარ შეურთავს, თუმცა ქართლის სამეფო ტახტს პირდაპირი მემკვიდრე არ ჰყავდა. [[1612]] ლუარსაბ II-მ მოაკვლევინა ყაზახის ხანი მოჰამედი, რომელიც შაჰის წაქეზებით მტრობდა ქართლს. იმავე წელს ლუარსაბ II-ის და ხორეშანი ცოლად შეირთო კახეთის მეფემ [[თეიმურაზ I | თეიმურაზ I-მა]]. ამით ქართლსა და კახეთს შორის შეიკრა კავშირი, რომლის მიზანი იყო ერთობლივი ბრძოლა ირანის მოსალოდნელი აგრესიის წინააღმდეგ. [[1614]] დასაწყისში, შაჰ აბას I-ის შემოსევის დროს, ლუარსაბ II იმერეთში გადავიდა და სხვა ქართველ მეფეებთან ერთად ოსმალეთს სთხოვა დახმარება ირანის წინააღმდეგ. [[1614]] ოქტომბერში ლუარსაბ II ქართლში დაბრუნდა და შაჰთან მივიდა, რათა ქართლი აოხრებისაგან ეხსნა. შაჰმა ლუარსაბ II ირანში წაიყვანა და ციხეში დაამწყვდია, რადგან მან გამაჰმადიანებაზე უარი თქვა. ქართველ პოლიტიკურ მოღვაწეთა თხოვნით ლუარსაბ II-ის გასათავისუფლებლად შაჰთან იშუამდგომლა რუსეთის ხელმწიფემ, მაგრამ უშედეგოდ. ლუარსაბ II შაჰის ბრძანებით შირაზის ციხეში საბლით მოაშთვეს. იგი ქართულმა ეკლესიამ წმინდანად შერაცხა.



[[კატეგორია:ქართველები]]

[[კატეგორია:საქართველოს მეფეები]]
