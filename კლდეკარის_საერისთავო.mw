'''კლდეკარის საერისთავო''', ადმინისტრაციული ერთეული ფეოდალურ საქართველოში (IX საუკუნის 80-იანი წლები - [[1103]]). 

[[მატიანე ქართლისა|"მატიანე ქართლისაჲს"]] გადმოცემით, მისი დამაარსებელი და პირველი ერისთავი იყო [[ლიპარიტ I|ლიპარიტ ბაღვაში]]. კლდეკარის საერისთავო მოიცავდა ატენის ციხეს, თრიალეთის, მანგლისხევს და საკურეთს (სკორეთს). კლდეკარის ერისთავების სამამულო სამფლობელო იყო [[არგვეთი]] ([[ზემო იმერეთი]]) . კლდეკარის საერისთავოს აღმოსავლეთით (ალგეთის და სკორეთის ხეობებში) ესაზღვრებოდა [[თბილისის საამირო]].  სამხრეთ აღმოსავლეთით და სამხრეთით -  სამშვილდე და ზორაკეთი, სამხრეთ-დასავლეთით - ჯავახეთი, დასავლეთით -  სამცხე, ხოლო ჩრდილოეთით - ქართლის საერისთავო ჰყოფდა.

კლდეკარის მდლობელის ხელში იყო ჯავახეთიდან თრიალეთზე გავლით ქართლში  (ახლანდელი გორის რაიონი) გადასასვლელი ერთადერთი გზა. კლდეკარის საერისთავოს მოსახლეობის შესახებ შემორჩენილია მხოლოდ [[სტეფანოს ორბელიანის]] ცნობა, რომლის მიხედვით თურქებთან ბრძოლის დროს ([[1048]] ან [[1049]]-[[1050]]) ბიზანტიის მხარეზე [[ლიპარიტ IV|ლიპარიტ ბაღვაშის]] განკარგულებაში გამოცხადდა მისი ქვეშევრდომი 700 დიდი აზნაური და 16000 მეომარი. კლდეკარის ერისთავები [[ბაღვაშები|ბაღვაშთა]] საგვარეულოს წარმომადგენლები იყვნენ. 

კლდეკარის საერისთავო საქართველოს ცალკეულ სამეფო-სამთავროთა შორის პოლიტიკური ბრძოლის ნიადაგზე ჩამოყალიბდა და შექმნის უმალ აქტიურად ჩაება ამ ბრძოლაში (როგორც ვარაუდობენ, აფხაზთა (დასავლეთ საქართველოს) გაძლიერებული სამეფოს მესვეურებმა გამოაძევეს კლდეკარის ერისთავების წინაპარი სამამულო სამფლობელოდან - არგვეთიდან). იგი დიდ როლს თამაშობდა საქართველოს საშინაო და საგარეო პოლიტიკურ ცხოვრებაში. კლდეკარის ერისთავები ითვალისწინებდნენ საქართველოს ურთიერთობას ბიზანტიასა და თურქ-სელჩუქთა სახელმწიფოსტან და შესაბამისად წარმართავდნენ თავიანთ პოლიტიკას. საერისთავოს არსებობის მთელ მანძილზე ისინი ცენტრალური სამეფო ხელისუფლების მოწინააღმდეგენი ჩანან (მცირე გამონაკლისის გარდა).  კლდეკარის ერისთავების ურჩობამ თავი იჩინა ჯერ კიდევ გაერთიანებული [[საქართველოს სამეფო|საქართველოს]] პირველი მეფის [[ბაგრატ III|ბაგრატ III-ის]] ([[975]]-[[1014]]) დროს. ამ უკანასკნელის პოლიტიკის წინააღმდეგ გამოდიოდა [[რატი I|რატი ბაღვაში ]], რომელსაც ზურგს უმაგრებდნენ ქართლის დიდი აზნაურები.  მეფემ ჯერ დიდი აზნაურები დაიმორჩილა, შემდეგ - რატი ბაღვაში ([[989]]), აიღო თრიალეთი კლდეკარის ციხითურთ და კლდეკარის ერისთავად რატი ბაღვაშის ძე [[ლიპარიტ III|ლიპარიტი]] დასვა. 

XI საუკუნის 80-იან წლებში კლდეკარის საერისთავო თურქ-სელჩუკების მხარეზე აღმოჩნდა. კლდეკარის ერისთავი [[ივანე ლიპარიტის ძე]] 1074 [[გიორგი II, საქართველოს მეფე|გიორგი II-ს]] განუდგა. მან კახელები დაიხმარა და ქსნისპირა ადგილები დაიკავა, ქ. გაგი გამოსტყუა მეფის მეციხოვნეებს და საქართველოს მტერს - განძის ამირა ფადლონს - მიჰყიდა, თვითონ კი საქართველოს ასაოხრებლად მოსულ "დიდ სელჩუკთა" სახელმწიფოს სულტანს, მალიქ-შაჰს, მორჩილებით ეახლა (ეს ნაბიჯი შემდგომში კლდეკარის ერისთავის მარცხით დამთავრდა).

XI საუკუნის მიწურულს კლდეკარის საერისთავო წინ აღუდგა [[დავით IV|დავით აღმაშენებლის]] ბრძოლას ქვეყნის ცენტრალიზაციისათვის. [[1093]] [[ლიპარიტ V|ლიპარიტ]] ერისთავი განუდგა მეფეს. დავით აღმაშენებელმა შეიპყრო იგი და მხოლოდ ცოდვის მონანიების შემდეგ გაათავისუფლა "მომტკიცებული მრავალთა და მტკიცეთა ფიცთა მიერ" ("ცხოვრება მეფეთ-მეფისა დავითისი"). როგორც ჩანს, ლიპარიტმა ფიცი გატეხა და საქარტველოს მეფეს კვლავ გაუორგულდა.  დავით აღმაშენებელმა ისევ შეიპყრო იგი [[1094]] და 2 წლის პატიმრობის შემდეგ ბიზანტიაში გააძევა, სადაც გარდაიცვალა კიდეც. ამის შემდეგ კლდეკარის საერისთავოს სატავეში ჩაუდგა [[რატი IV|რატი ლიპარიტის ძე]], რომელიც წინაორების მსგავსად სამეფო ხელისუფლებისა და ქვეყნის ერთიანობის წინააღმდეგ იბრძოდა. დავით აღმაშენებელმა უკიდურეს ზომას მიმართა - [[1103]] რატი ლიპარიტის ძის გარდაცვალების შემდეგ, გააუქმა კლდეკარის საერისთავო და ერთიანი საქართველოს სამეფოს შეუერთა.


[[კატეგორია:საქართველოს საერისთავოები]]
