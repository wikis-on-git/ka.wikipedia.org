'''ციხეგოჯი''', ''არქეოპოლისი'', ისტორიული ციხე-ქალაქი დასავლეთ საქართველოში, [[სამეგრელო|სამეგრელოში]], [[ტეხური|მდ. ტეხურის]] მარცხენა ნაპირზე (ახლანდელი [[ნოქალაქევი|სოფ. ნოქალაქევის]] ტერიტორიაზე, [[სენაკის რაიონი|სენაკის რაიონში]]). VI-VIII საუკუნეებში [[ეგრისის სამეფო|ეგრისის]] დედაქალაქი.

იატორიის გადმოცემის თანახმად დააარსა ძვ. წ. III საუკუნეში ეგრისისა და სვანეთის ერისთავმა [[ქუჯი|ქუჯიმ]] (მისი სახელისაგან არის სახელწოდება "ციხეგოჯი" - ქუჯის ციხე; [[ბერძნული ენა|ბერძნული]] სახელი - "არქეოპოლისი" ნიშნავს ძველ ქალაქს). 

ციხეგოჯის სტრატეგიულად ხელსაყრელი ადგილმდებარეობა ჰქონდა - გაშენებული იყო მდ. ტეხურით სამი მხრიდან მოსაზღვრულ პლატოსა და მისგან ჩრდილოეთ-აღმოსავლეთით აღმავალი მთის თხემზე. [[532]] ბიზანტიის იმპერატორ [[იუსტინიანე I|იუსტინიანე I-მა]] ირან-ბიზანტიის ომისათვის მზადებისას ([[ეგრისის დიდი ომი 542-562]]), გაამაგრა ციხეგოჯი. [[551]] ირანის ლაშქარმა მერმეროეს სარდლობით სცადა ქალაქის აღება, მაგრამ უშედეგოდ ([[არქეოპოლისის ბრძოლა 551]]). [[555]] ციხეგოჯთან ბრძოლაში დამარცხდა ირანის ლაშქარი ნახორაგანის სარდლობით. VIII საუკუნის დასაწყისში ციხეგოჯში არაბთა გარნიზონი იდგა. 30-იან წლებში ქალაქი დაარბია არაბთა სარდალმა მარვან იბნ მუჰამადმა (მურვან ყრუმ). IX-X საუკუნეებში ციხეგოჯი ისევ მნიშვნელოვანი ქალაქი იყო. შემდგომში აქ უკვე მცირე დასახლებაა. XVI-XVIII საუკუნეებში ციხეგოჯი [[ოდიშის სამთავრო|ოდიშის]] მთავართა - დადიანთა რეზიდენციაა.


==იხილეთ აგრეთვე==
* [[ნოქალაქევი]]

[[კატეგორია:საქართველოს ისტორიული ქალაქები]]
