'''ვასო (ვასილ) ალექსის ძე აბაშიძე'''(* [[22 ნოემბერი]], [[4 დეკემბერი]], [[1854]], [[დუშეთი]]  ―      † [[9 ოქტომბერი]], [[1926]], [[თბილისი]]), [[ქართველები | ქართველი]] მსახიობი. ქართული რეალისტური აქტიორული სკოლის ერთ-ერთი ფუძემდებელი. საქართველოს სსრ პირველი სახალხო არტისტი ([[1922]]).

სწავლობდა ჯერ თბილისის, მერე [[ქუთაისი | ქუთაისის]] გიმნაზიაში, რომლის დამთავრების შემდეგ მასწავლებლობდა ქუთაისში (1872-1877), შუშასა და ყაზახში (აზერბაიჯანი, 1877-1879). გიმნაზიაში სწავლის დროს მონაწილეობდა საოჯახო წარმოდგენებში ([[სუმბათაშვილ-იუჟინი, ალექსანდრე | ალ.სუმბათაშვილსა]] და [[ნემიროვიჩ-დანჩეკო, ვლადიმერი | ვ. ნემიროვიჩ-დანჩეკოსთან]] ერთად), შემდეგ - ქუთაისის სცენისმოყვარეთა სპექტაკლებში, 1879-იდან კი, როცა მუდმივი ქართული თეატრი აღადგინეს, პროფესიული მსახიობი გახდა. 

აბაშიძე ეროვნულ-განმათავისუფლებელი მოძრაობის გამოჩენილ მოღვაწეთა წრეში იზრდებოდა და აგრეთვე ეზიარა  რევოლუციურ-დემოკრატიულ იდეებს. ხშირად გამოდიოდა დაბებისა და სოფლების, მუშათა სახალხო თეატრების სცენაზე; მისი აზრით, მსახიობი მოწინავე საზოგადოების იდეების გამომხატველი უნდა ყოფილიყო, თეატრს კი რეალიზმისა და "განცდის ხელოვნების" გზით ევლო(იხილეთ მისი სტატია "მოკლე ცნობები დრამატული ხელოვნების შესახებ", გაზეთ "ივერია", 1894, NN 171,172).

აბაშიძე სცენიდან ამხელდა ბურჟუაზიულ საზოგადოებას, მის გახრწნილებას, მოჩვენებით ლიბერალობას, ფარისევლობას. შექმნა მრავალი კოლორიტული სახე: კუმუხტი, ტრდატოვი, დაბაღოვი ([[ერისთავი, გიორგი | გ.ერისთავის]] "დავა", "გაყრა", "ძუნწი"), გეურქა ([[ანტონოვი, ზურაბ | ანტონოვის]] "მზის დაბნელება საქართველოში"), ავეტიკა, აკოფა, მაზუთიანი, გასპარა, ოსეფა, გრიქულა ([[ცაგარელი, ავქსენტი | ცაგარელის]], "რაც გინახავს, ვეღარ ნახავ!", "ხანუმა", "ციმბირელი", "ბაიყუში", "მათიკო", "ჭკუისა მჭირს"), საქო ([[გედევანიშვილი, იოსებ | გედევანიშვილის]] "მსხვერპლი"), ზიმზიმოვი, ისაია ([[სუნდუკიანი, გაბრიელ | სუნდუკიანის]] "პეპო", "ხათაბალა"), ბესო ([[სუმბათაშვილ-იუჟინი, ალექსანდრე | სუმბათაშვილ-იუჟინი]] "ღალატი"), გრზშნევსკი (რამიშვილის "მეზობლები"). კლასიკური რეპერტუარიდან განასახიერა ფამუსოვის ([[გრიბოედოვი, ალექსანდრე | გრიბოედოვის]] "ვაი ჭკუისაგან"), ხლესტაკოვის, გოროდნიჩის ([[გოგოლი, ნიკოლოზ | გოგოლის]] "რევიზორი"), ბელოგუბოვის, შმაგის ([[ოსტროვსკი, ალექსანდრე | ოსტროვსკის]] "შემოსავლიანი ადგილი", "უდანაშაულო დამნაშავენი"), სკაპენისა და ორგონის ([[მოლიერი | მოლიერის]] "სკაპენის ოინები", "ტარტიუფი"), ფიგაროს ([[ბომარშე, პიერ ოგიუსტენ კარონ დე | ბომარშეს]] "სევილიელი დალაქი") და სხვა როლები. მონაწილეობდა ოპერეტებში: [[ლეკოკი, შარლ | ლეკოკის]] "რაინდი უშიშარი და გულმართალი" (ლარგი), [[ჰაჯიბეკოვი, უზეირ აბდულ ჰუსეინ-ოღლუ | ჰაჯიბეკოვის]] "არშინ-მალ-ალან" (ასკარი) და სხვა. ეწეოდა რეჟისორულ მოღვაწეობას. დაწერა რამდენიმე პოესა, თარგმნა და გადმოაკეთა მრავალი კომედია, ვოდევილები და ოპერეტა. 1885 წელს დაარსა გაზეთი "თეატრი". შეადგინა და გამოსცა პიესათა და საესტრადო მასალათა კრებულები ("ჩანგი", თბილისი, 1888, 1892; ოზურგეთი, 1892; ფოთი, 1893; ბათუმი, 1900).

აბაშიძის სახელი მიკუთვნებული აქვს [[თბილისის მუსიკალური კომედიის თეატრი | თბილისის მუსიკალური კომედიის თეატრს]].
