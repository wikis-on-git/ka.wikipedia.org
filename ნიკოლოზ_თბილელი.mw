'''ნიკოლოზ თბილელი''' (* [[1672]], სოფ. [[ტანძია]] ―   †  [[1732]], [[მოსკოვი]]), ქართველი სახელმწიფო და სასულიერო მოღვაწე, მწერალი.  

დაიბადა ქართლის [[მდივანბეგი|მდივანბეგის]] [[ორბელიანი, ვახტანგ ყაფლანის ძე|ვახტანგ ორბელიანის]] ოჯახში. მალე ჩაება პოლიტიკურ-სახელმწიფოებრივ ცხოვრებაში. ქართლის სამეფო ტახტისათვის გაჩაღებულ ბრძოლაში მხარს უჭერდა [[გიორგი XI|გიორგი XI-ს]]. XVII საუკუნის დამლევიდან მოღვაწეობდა სასულიერო ასპარეზზე. [[1715]] მიიღო რუისის ეპარქია. [[1724]]-იდან რუსეთში გაჰყვა [[ვახტანგ VI|ვახტანგ VI-ს.]] [[1726]] მოსკოვში მიიღო თბილისის მიტროპოლიტობა. 

ნიკოლოზ თბილელი ეწეოდა მრავალმხრივ (დოგმატიკა, ლიტურგიკა, პოეზია, ასტრონომია და სხვა) კულტურულ-ლიტერატურულ და სამეცნიერო საქმიანობას. მისი რედაქტირებულია [[არჩილ II|არჩილ II-ის]] მიერ რუსულიდან თარგმნილი პეტრე მოგილას თხზულება "აღსარება მართლისა სარწმუნოებისა". 

ნიკოლოზ თბილელს ეკუთვნის საგალობლები, იამბიკოები და სხვა. იგი იღვწოდა ძველი ხელნაწერების აღდგენა-გამრავლებისათვის. აქტიურად თანამშრომლობდა თბილისის სტამბაში. მისი უშუალო მონაწილეობით გამოქვეყნდა სახარება (1709), სამოციქულო (1709), ლოცვანი (1710) და სხვა.


[[კატეგორია:ქართველები]]
[[კატეგორია:ქართველი სასულიერო მოღვაწეები]]
[[კატეგორია:დაბადებული  1672]]
[[კატეგორია:გარდაცვლილი 1732]]
