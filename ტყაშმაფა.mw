{{წასაშლელი}}

ქართულ მითოლოგიაში ტყის დედოფალი, გარეულ ცხოველთა მბრძანებელი. ხალხური წარმოდგენებით ტყაში-მაფა ოქროსთმიანი (ზოგჯერ შავთმიანი) მშვენიერი ქალია, რომელიც ტყეში ცხოვრობს. მასზეა დამოკიდებული მონადირის იღბალი. ტყაში-მაფა მონადირესთან საიდუმლო სასიყვარულო კავშირს ამყარებს; საიდუმლოს გაცემის შემთხვევაში იგი მის რჩეულს სიკვდილს მოუვლენს (ზოგჯერ ქვად აქცევს), ხოლო მის ოჯახს გააღატაკებს. ტყაში-მაფას სიყვარულს ეძიებს ოჩოკოჩი, რომლის ძალადობის გამო ტყაში-მაფა კვდება (ან მონადირის ხელშეწყობით შველის თავს). ზოგი მკვლევარი ტყაში-მაფას დალისთან და უსახელო “ტყის ქალის” სახელთან აკავშირებს, რომელიც საქართველოს სხვადასხვა რაიონებში გავრცელებულ გადმოცემებსა და რიტუალურ სიმღერებში გვხვდება. 

ტყაშმაფა
ტყაშმაფას გრძელი თეთრი თმები აქვს, რომელიც შიშველ ტანს უფარავს და კოჭებამდე წვდება. როცა ტყაშმაფა იცინის რძესავით თეთრი კბილები უჩანს. ტყაშმაფა ტყეში ცხოვრობს და ღამეულ მგზავრებს თუ შეხვდება და გამოელაპარაკება. ტყაშმაფას პასუხი არ უნდა გასცე ხელებით უნდა ელაპარაკო, თორემ ჭკუაზე შეგშლის...

ტყაშმაფა და მახუტელა
(მთქმელი ვ. ჩიქოვანი 70 წლის, სოფ. ზუმი, ჩხოროწყუს რაიონი)

იყო ერთი მონადირე სახელად მახუტელა ერქვა. მახუტელა წავიდა ერთ დაბურულ ტყეში ტახის მოსაკლავად. ავიდა დიდ მუხაზე და იქიდან დაუწყო თვალთვალი ტყის ღორს, რომელიც გამთენიისას აქ უნდა მოვიდეს.
გათენების ჟამს მახუტელას შორიდან მოესმა საშინელი ხმაური და ქალის კივილი. ქალი კიოდა და თან იძახოდა: - "მახუტელა! სიღურელი ქიმმეხვარია" (მახუტელა შე მკვდარო მომეშველო). ასეთი ძახილით მიუახლოვდა მახუტელას კოჭებამდე გრძელი, თეთრი თმით დაფარული ქალი. "მახუტელა! - მიშველეო" იძახის და გარბის, თურმე ცოტა ხანმა რომ გაიარა, მახუტელამ ნახა, რომ ქალს მოსდევდა ბანჯგვლიანი თმებით დაფარული ოჩოკოჩი. როცა დუახლოვდა, მახუტელამ დაუმიზნა თოფი და ესროლა. ოჩოკოჩმა ყვირილი მორთო: "ხოლო ქიგემძინი მახუტელავა" (კიდევ დამიმატე მახუტელაო). მახუტელამ იცოდა რომ თუ მეორეჯერ ესროდა, ზედიზედ ორმოც ტყვიას სანამ არ მოარტყამდა, პირველი ნასროლის ჭრილობა გამრთელდებოდა. მეტი არ ესროლა. ოჩოკოჩი ყვირილ-ყვირილით გადაიკარგა.
მოვიდა ტყაშმაფა მახუტელასთან და უთხრა: მე რასაც გეტყვი, ხმის გაუცემლად შეასრულეო. ჩამოდი ხიდან, წადი სახლში, შენი ბეღლის სხვენზე ლეიბ-საბანი დააგე და მე იქ მოვალო. შენი პატივისცემა უნდა გადაგიხადოო. მახუტელამ ყველაფერი ისე გააკეთა, როგორც ტყაშმაფამ უთხრა და სამ ღამეს მასთან ცხოვრობდა.
მესამე დღეს მახუტელას ცოლი შეეჭვდა. მიეპარა ბეღლის სხვენზე მწოლარე ქმარსა და ტყაშმაფას, ნახა ყველაფერი და მიხვდა, რაშიც იყო საქმე. გამობრუნდა უკან, შევიდა თხების სადგომში გამოწველა თხები, რძე ტაშტშში ჩაასხა, წაიღო და ტყაშმაფას ჩამოშლილი თმები რძით დაბანა, კარგად გაასუფთავა, დაწნა, შემდეგ ფრთხილად აიტანა ზევით და თავთან დაუდო. გაეღვიძა ტყაშმაფას, გააღვიძა მახუტელა და უთხრა: " - მახუტელა, ჩემი მხრიდან ალობა (თავისუფლება, შეწყალება) მომიციაო, დამილოცნიხარ ერთი ბედითო. რახან შენმა ნადირობამ მე სიცოცხლე შემინარჩუნა, გქონდეს ნადირობის ბედიო, შენი ნასროლი თოფის ტყვია ნადირს არ აცდენოდესო."
მახუტელა სახელგანთქმული მონადირე გახდა.

ტყაშმაფა ლამაზ ბიჭებს დასდევს
(მთქმელი ლ. კოკაია, 60 წლის, სოფ. ლესიჭინე, ჩხოროწყუს რაიონი)

ეკში (სოფელია სენაკის რაიონში) ძველად დიდი ტყე იყო. ამ ტყეში ცხოვრობდნენ ჭინკები, ოჩოკოჩები, ტყაშმაფები.
ტყაშმაფა ლამაზი ქალია (ცირა). ტანზე თხელი თმები აქვს. თმა ორივე ფეხის კოჭებამდე აქვს. ტყაშმაფა ქალებს არ ერჩის. ლამაზ ბიჭებს დასდევს. რამეს რომ გეტყვის, პასუხი არ უნდა გასცე. თითებით გაჩვენებს თუ რამდენ წელს უნდა იყვე მისი ბრძანების ქვეშ. შენც თითებით უნდა უთხრა. 3 თითი - სამ თვეს ნიშნავს, 7 თითი - 7 თვეს და ა. შ.
ერთხელ ერთ კაცს შეხვედრია ეკის ტყეში ტყაშმაფა. ეს კაცი მოსწონებია ამ ტყაშმაფას და ლაპარაკი დაუწყია. კაცს ვერ მოუთმენია და პასუხი გაუცია. ტყაშმაფას ჭკუიდან შეუშლია ის კაცი.

[[Category:ქართული მითების პერსონაჟები]]
[[Category:მეგრული მითების პერსონაჟები]]
