'''ქარჩოხის ციხე''', ცხმორის ციხე, შუა საუკუნეების ციხესიმაგრე აღმოსავლეთ საქართველოში, [[ქსანი|მდ. ქსნის]] ზემოთში, კლდოვან კონცხზე, იქ, სადაც ოხირისხევი მდ. ქსანს უერთდება (ახლანდელი [[ახალგორის რაიონი|ახალგორის რაიონის]] ტერიტორიაზე). აქ უძველესი დროიდან გადადიოდა გზები მთიულეთიდან ქსნის ხეობაში, რამაც განაპირობა ციხესიმაგრის დაარსება. XIV საუკუნის დასაწყისში მეფე [[დავით VIII|დავით VIII-მ]] [[შალვა ქსნის ერისთავი|შალვა ქსნის ერისთავის]] წინააღმდეგ ლაშქრობის დროს სცადა ქარჩოხის ციხის აღება, მაგრამ უშედეგოდ. [[ვახუშტი ბატონიშვილი|ვახუშტი ბაგრატიონის]] (XVIII ს.) მიხედვით, ქარჩოხის ციხე XVII საუკუნის I ნახევარში მოქმედი სიმაგრე იყო. XVIII საუკუნის დასასრულს [[ქსნის საერისთავო|ქსნის საერისთავოს]] გაუქმების შემდეგ, ქარჩოხის ხეობა თავისი ციხითურთ მეფე [[ერეკლე II|ერეკლე II-ის]] ერთ-ერთ შვილს - [[იულონ ბატონიშვილი|იულონს]] გადაეცა.

ქარჩოხის ციხის კომპლექსში თავდაპირველია ადრინდელი შუა საუკუნის ზურგიანი კოშკი და უაფსიდო ბაზილიკური ეკლესია, შემდეგი პერიოდისა - გალავანი და რეკონსტრუირებული კოშკი.


[[კატეგორია:საქართველოს ციხესიმაგრეები]]
