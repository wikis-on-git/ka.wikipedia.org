'''წერეთელი, აკაკი''' როსტომის ძე [* 9ივნისი [[21 ივნისი]]. [[1840]], სოფ. [[სხვიტორი]], ახლანდელი [[საჩხერის რაიონი]] ― † 26 იანვარი [[8 თებერვალი]]. [[1915]], იქვე, დაკრძალულია [[თბილისი|თბილისში]]], ქართველი პოეტი, საზოგადო მოღვაწე. დაიბადა იმერეთის შეძლებული თავადის ოჯახში. დედა ― ეკატერინე აბაშიძე ― იმერეთის მეფის [[სოლომონ 1-ლი | სოლომონ I-ის]] შვილიშვილის შვილი იყო. წერეთელმა ბავშვობის წლები სოფ. [[სავანე | სავანეში]] , გლეხის ოჯახში, ძიძასთან გაატარა და ბავშვობიდანვე ეზიარა ქართველი გლეხკაცის ცხოვრებას. 1852-იდან [[ქუთაისი | ქუთაისის]] გიმნაზიაში სწავლობდა, 1859-იდან ― [[სანქტ-პეტერბურგი|პეტერბურგის]] უნივერსიტეტში აღმოსავლური ენების ფაკულტეტზე, რომელიც 1863 დაამთავრა. 60-იანი წწ. მეამბოხე, რევოლუციურ-დემოკრატიული სულისკვეთებით გაჟღენთილმა ატმოსფერომ ძლიერი ზეგავლენა მოახდინა ახალგაზრდა პოეტის იდეური მრწამსის ფორმირებაზე და გაუმძაფრა მშობელი ქვეყნის ცხოვრების გარდაქმნის, ქართველი ხალხის ეროვნული და სოციალური თავისუფლებისათვის ბრძოლის წყურვილი. სტუდენტობის წლებშივე ჩამოყალიბდა წერეთლის პროგრესული ესთეტიკური თვალსაზრისი, რომელიც მის პირველსავე ლიტერატურულ-კრიტიკულ წერილებში გამოვლინდა. პოლემიკური ხასიათის "ახირებული ფურცელი" ([[ჟურნ. "ცისკარი"]], 1862, N 5) "მამათა" კონცერვატორული ბანაკის წინააღმდეგ იყო მიმართული ([["მამებისა" და "შვილების" ბრძოლა]]); განსაკუთრებული მნიშვნელობა ჰქონდა საპროგრამო წერილს «რამოდენიმე სიტყვა "ჩანგურის" შესახებ» (ჟურნ. "ცისკარი", 1865, N 9), რომელშიც ავტორი ხელოვნების არსისა და დანიშნულების მატერიალისტურ გაგებაზე დაყრდნობით, მკაცრად გმობდა "წმინდა ხელოვნების" პრინციპებს, სახავდა ქართულ დემოკრატიულ მწერლობის მიზნებსა და ამოცანებს, მოითხოვდა ობიექტური სინამდვილის, ქართულ საზოგადოებრივ-ეროვნულ და სოციალურ ცხოვრების საჭირბოროტო მოვლენების რეალისტურ ასახვას. ეს მოწინავე თვალსაზრისი შემდგომში მკაფიოდ გამოვლინდა პოეტის ლექსებშიც ― "პოეტი" (1886), "ჩანგური" (1871) და სხვ.

წერეთელმა 1863 ცოლად შეირთო ნატალია ბაზილევსკაია და ერთხანს მოსკოვში ცხოვრობდა, შემდეგ კი სამშობლოში დაბრუნდა. ლექსების წერა ჯერ კიდევ ყრმობის ასაკში დაიწყო, 1858-59 იგი უკვე რამდენიმე დაბეჭდილი ლექსის ავტორი იყო, ხოლო 1860 გამოქვეყნებულმა ბრწყინვალე ლირიკულმა ლექსმა ― "საიდუმლო ბარათი", რომელიც იმთავითვე სიმღერადაც გავრცელდა, ახალგაზრდა პოეტს ფართო პოპულარობა მოუტანა.

მიუხედავად მუდმივი მატერიალური ხელმოკლეობისა, წერეთელი არასდროს შესულა სახელმწიფო სამსახურში: "რაღაი ერთხელვე სხვა გზა მქონდა ამორჩეული, არა ვქენი სამსახურში შესვლა", ― წერდა პოეტი. ეს "სხვა გზა" მშობელი ქვეყნისა და ერის კეთილდღეობისათვის, მისი ბედნიერი მომავლის მოპოვებისათვის თავდადებული, უანგარო მოღვაწეობის ნარეკლიანი გზა იყო. წერეთელს უდიდესი დამსახურება მიუძღვის [[ქართველთა შორის წერა-კითხვის გამავრცელებელი საზოგადოება | "ქართველთა შორის წერა-კითხვის გამავრცელებელი საზოგადოების"]] დაარსებასა და მის მრავალფეროვან საქმიანობაში, ქართული მუდმივი თეატრალური დასისა და დრამატული საზოგადოების შექმნასა და მუშაობაში, ქართული ჟურნალისტიკის განვითარებაში, როგორც უაღრესად ნაყოფიერი და მნიშვნელოვანი პუბლიცისტური მოღვაწეობით, ისე ყოველთვიური ჟურნალის "აკაკის თვიური კრებული" (1897-1900) დაარსებით. წერეთელი რედაქტორობდა აგრეთვე სატირულ-იუმორისტულ ჟურნალს "ხუმარა", რომლის ანტიცარისტული მიმართულების გამო დაპატიმრებული იყო (1907). [[ჭავჭავაძე, ილია| ი.ჭავჭავაძესთან]] ერთად წერეთელი სათავეში ჩაუდგა ეროვნულ-განმათავისუფლებელ და რევოლუციურ-დემოკრატიულ მოძრაობას საქართველოში და სიტყვით თუ საქმით, დაუცხრომლად, მიზანდასახულად იღვწოდა ქართველი ხალხის სულიერი აღორძონებისათვის, მისი ეროვნული და სოციალური თვითშეგნების ამაღლებისათვის.

ეროვნული და სოციალური მოტივი იმთავითვე იქცა წერეთლის შემოქმედების ლაიტმოტივად. იგი ავტორია არაერთი შესანიშნავი სატრფიალო ლექსისა, რ-თაც ფართო პოპულარობა მოიპოვეს: "ალექსანდრა" (1860), "ციცინათელა" (1869), "მუხამბაზი", "რომ იცოდე ჩემი გულის დარდები"... (1876), "ქებათა ქება" (1882) და სხვ. მაგრამ მისი პოეტური შთაგონების უმთავრეს მასაზრდოებელ წყაროს სწორედ სამშობლოს ბედ-იღბალი, მისი აწმყო, წარსული თუ მომავალი, ქართველი მშრომელი ხალხის ყოფა და მისი მდიდარი სულიერი სამყარო წარმოადგენდა, ხოლო ამ თემათა მრავალფეროვანი მხატვრული ხორცშესხმა წერეთლის ამოუწურავ პოეტურ შესაძლებლობებზე მეტყველებდა [ ლექსები "მუშური"  (1861), "სიმღერა მკის დროს", "გლეხის აღსარება" (ორივე 1863), "იმერული ნანინა" (1864), "ჩემო თავო, ბედი არ გიწერია" (1871), "მუხამბაზი" ― "ნახევარი ცხოვრების გზა გავლიე..." (1872), "გოგია მეჩანგურე" (1875), "აღმართ-აღმართ" (1876), "ავადმყოფი" (1880), "გაზაფხული" (1881), "ხანჯალს" (1882), "ამირანი" (1883), "ჭაღარა" (1886),"მუშის ნატვრა"(1890), "ღამის მეხრე", "სატრფოს", "განთიადი" (სამივე 1892), "სულიკო" (1895), "მწყემსის სიმღერა" (1897), "თქვენი ჭირიმე" (1905), "მომაკვდავის ფიქრები" (1911) და სხვ. ]. წერეთლის მრავალი ლექსი სამუდამოდ აღიბეჭდა ქართველი ხალხის ცნობიერებაში და მისი ცხოვრების განუყრელ თანამგზავრად იქცა.

ეროვნული თვითშეგნების აღორძინებაში დიდმნიშვნელოვანი როლი შეასრულა წერეთლის ისტორიულმა პოემებმა და დრამებმა ― "ბაგრატ დიდი" (1875), "თორნიკე ერისთავი"(1883), "თამარ ცბიერი" (1885), "კიკოლას ნაამბობი" (1889), "პატარა კახი"(1890), "ნათელა" (1897) და სხვ. შესანიშნავმა რომანმა ― "ბაში-აჩუკი" (1895-96), რომლებშიც ქართველი ხალხის გმირული წარსულის სურათებია გაცოცხლებული, სატირულმა ლექსებმა პოლიტიკური ხასიათის იგავ-არაკებმა, პუბლიცისტურმა წერილებმა და სხვ. უდიდესი აღმზრდელობითი მნიშვნელობა ჰქონდა პოემას "გამზრდელი" (1898), რომელშიც ადამიანური ზნეობის პრობლემებია წამოჭრილი; ავტობიოგრაფიული ნაწარმოებში "ჩემი თავგადასავალი" (1894-1908) აისახა წერეთლის თანამედროვე ეპოქის მრავალი საგულისხმო ფაქტი და მოვლენა. 1906 პოეტმა ქართულ ენაზე თარგმნა [[პოტიე, ეჟენ | ე. პოტიეს]] "ინტერნაციონალი".

წერეთლის შემოქმედებამ წარუშლელი კვალი გაავლო ქართველი ხალხის სულიერი კულტურის ისტორიაში. მან ახალი, აღმავალი ეტაპი შექმნა ქართვ. რეალიზმისა და საზოგადოდ, ქართული მხატვრული აზროვნების განვითარებაში როგორც იდეურ-შინაარსობრივი თვალსაზრისით ― მკვეთრი მამულიშვილური და მოქალაქეობრივი პათოსითა და პოზიციით, ისე მხატვრული ფორმის დემოკრატიზაციით ― ხალხურ სიტყვიერებასთან მხატვრული მეტყველების დაახლოებით, სტილის სიცხადითა და სისადავით, რამაც პოეტს, [[ჭავჭავაძე, ილია | ი.ჭავჭავაძესთან]] ერთად, კანონიერად დაუმკვიდრა ახალი ქართული ლიტერატურისა და სალიტერატურო ენის რეფორმატორისა და ფუძემდებლის სახელი.

ქართველმა ხალხმა სიცოცხლეშივე შერაცხა წერეთელი ჭეშმარიტად სახალხო პოეტად. საყოველთაო აღიარების ნათელი დადასტურება იყო მისი მოღვაწეობის 50 წლის აღსანიშნავი იუბილე (1908), რომელიც, ისევე როგორც პოეტის მოგზაურობა რაჭა-ლეჩხუმში (1912), გრანდიოზულ ეროვნულ დღესასწაულად გადაიქცა. მხცოვანი მგოსნის ეს უსაზღვრო სიყვარული და თაყვანისცემა ღირსეული ჯილდო იყო "მშობელი ქვეყნის მოზარისა", ვინც ამოიცნო "წყლულები საქართველოსი" ([[ვაჟა-ფშაველა| ვაჟა-ფშაველა]]) და ვინც "ტკბილის და გრძნობიერების სიტყვით... ატკბობდა ქართვლის ყურს, აფხიზლებდა გონებას და ჰმართავდა ქართვლის გულს ქართვლისა და საქართველოს სიყვარულისთვის" (ი.ჭავჭავაძე).

[[კატეგორია:ქართველები]]
[[en:Akaki Tsereteli]]
