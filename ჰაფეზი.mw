ჰაფეზი შამს ალ-დინ მუჰამად შირაზი (* [[1320]] ―    †      [[1389]]), [[ირანელები | ირანელი]] პოეტი. მისი შემოქმედება სპარსული ლირიკის უმაღლეს მწვერვალად არის აღიარებული. ჰაფეზის პოეტურმა ნააზრევმა გავლენა მოახდინა არა მარტოოდენ სპარსულ, არამედ მთელი ახლო აღმოსავლეთის ლირიკულ განვითარებაზე. იგი მთელ მსოფლიოში გახდა პოპულარული, განსაკუთრებით მას შემდეგ, რაც [[გოეთე, იოჰან ვოლფგანგ | გოეთემ]] თავისი "დასავლურ-აღმოსავლური დივანის" II ნაწილს "ჰაფეზის წიგნი" უწოდა და სპარსული ლირიკის შეუდარებელ ოსტატს აღფრთოვანებული სტრიქონები უძღვნა.

ჰაფეზის ბიოგრაფიის მცირეოდენი ცნობებია შემორჩენილი. იგი დაბადებულა ქ. იეზიდში. მამა ადრე გარდასცვლია. ოჯახი გადმოსახლებულა ქ. შირაზში, სადაც გაიარა ჰაფეზის მთელმა ცხოვრებამ. აქვე მიუღია კარგი [[განათლება]] და ახალგაზრდობაშივე გაუთქვამს როგორც [[ყურანი | ყურანის]] ზეპირად მცოდნეს (ამას მოწმობს ფსევდონიმი - "ჰაფეზი"). ჰაფეზი ეკუთვნოდა ქალაქის ხელმოკლე [[ინტელიგენცია | ინტელიგენციის]] ფენას. ქონებრივი უსახსრობის მიუხედავად, ჰაფეზმა უარი თქვა მეხოტბე პოეტის კარიერაზე, თუმც მას ბევრი ქვეყნის [[გამგებელი]]  იწვევდა თავის კარზე. მხოლოდ უკიდურესი გაჭირვების ჟამს თუ ჩართავდა ხოლმე თავის [[ლექსი | ლექსებში]] რომელიმე მეფისა და ვეზირის საქებარ სტრიქონს თავისი არსებობისა და დამსახურების შეხსენების მიზნით.

ჰაფეზის საფლავს შირაზის განაპირას მუსალის ბაღში, რომელიც წმიდათაწმინდა ადგილად არის შერაცხული, ამშვენებს ეპიტაფია ასეთი დასასრულით: "რამეთუ მუსალი მიწაში პოვა სავანე, მისი გარდაცვალების თარიღი მუსალის მიწაში ეძიე". სიტყვების "მუსალის მიწა" შემადგენელი ასოების რიცხვით მნიშვნელობათა ჯამი გვაძლევს 791 წელი [[ჰიჯრა | ჰიჯრით]], რაც ჩვენი წელთააღრიცხვის [[1389]] შეესაბამება. ამ ძუნწი ცნობებით ამოიწურება ჰაფეზის ბიოგრაფია, დანარჩენს კი ლამაზი [[ლეგენდა | ლეგენდები]] შეადგენს, რომლებიც ხალხმა შექმნა სათაყვანებელი პოეტის სახელის ირგვლივ. ეს ლეგენდები მოგვითხრობენ ჰაფეზის ბავშვობის უკიდურეს გაჭირვებას, მის ჭაბუკურ სიყვარულს, მისი ღვთაებრივი ნიჭის "ზეგარდმოვლენის" საწაულს და იმ საოცარ ზეგავლენას, რომელსაც მისი ღაზალები ახდენდნენ მკითხველსა თუ მსმენელზე.

ჰაფეზი სპარსული ლიტერატურის ისტორიაში შევიდა როგორც ლირიკის სალექსო ფორმის - [[ღაზალი | ღაზალის]] უბადლო ოსტატი. თუ ადრე ღაზალი ძირითადად სატრფიალო შინაარსის, ერთ ლირიკულ თემაზე აგებული ლექსი იყო, ჰაფეზმა ღაზალის ბაითების აზრობრივი დიფერენციაციით შექმნა სრულიად ახალი ჟანრის ლექსი, რომელიც უფრო ტევადი და მრავლისმეტყველი გახდა. ამ ნოვატორობის შედეგად ჰაფეზის ერთსა და იმავე ღაზალში გვხვდება როგორც სატრფიალო, ისე ფილოსოფიური, სოციალური, ზნეობრივი, პანეგირიკული თუ სხვა ხასიათის ბაითები, რომლებიც ავტორის განუმეორებელი დიდოსტატობის წყალობით  ერთ მოზაიკურ მთლიანობად ერწყმიან ერთმანეთს.

ჰაფეზის ხატოვანი აზროვნება უაღრესად რთულია და მდიდარი. მისთვის დამახასიათებელია მრავალპლანიანობა და სიღრმე. ამიტომაც ხშირად ჭირს მისი ლექსების ერთაზროვანი ინტერპრეტაცია. თუმცა ისინი მძიმე და ხალხისათვის გაუგებარი არ არის. მათში ყოველი მკითხველი პოულობს თავისთვის საკმარის სულიერ საზრდოს.

ჰაფეზის ლირიკის იდეალი არის ე. წ. რინდი - ლაღი, თავისუფალი პიროვნება, რომელიც არ ემორჩილება არავითარ დოგმას, ილაშქრებს ადამიანის [[თავისუფლება | თავისუფლების]] შემზღუდველი ყოველგვარი მცდელობის წინააღმდეგ. პიროვნული ჯანყის ეს დაუოკებელი მოტივი გასდევს ჰაფეზის მთელ შემოქმედებას. აქვე ვხვდებით მშვენიერების, ჭეშმარიტი სიყვარულის, ბუნების სილამაზისა და გაზაფხულის საგალობლებს. ჰაფეზის ლექსებში ჭარბად არის მოცემული სამყაროსა და ადამიანის არსებობის ფილოსოფიური გააზრების ცდები. იგი ხშირად ილაშქრებს აგრეთვე როგორც ზნეობრივი, ისე სოციალური უკუღმართობის წინააღმდეგ.

ჰაფეზის პოეზიის გაგებაში იკვეთება ორი ურთიერთსაწინააღმდეგო შეხედულება: ერთის მიხედვით, ჰაფეზის პოეზია გაგებულ უნდა იქნეს როგორც მისტიკური ნააზრევი, იმდროინდელ აღმოსავლეტში გავრცელებული სუფიური მოძღვრების დებულებათა შესაბამისად, ხოლო მეორის მიხედვით ჰაფეზი არის ადამიანური, რეალური ცხოვრების მომღერალი. ეს საკითხი დღემდე სადავოდ არის დარჩენილი. მაგრამ ჰაფეზის შემოქმედება იმდენად ფართოა და ყოვლისმომცველი, რომ თავისუფლად იტევს როგორც სამყაროს აღქმის რეალურ შესაძლებლობას, ასევე მისი ფილოსოფიური გააზრების ურთულეს საკითხებს.

განსაკუთრებით უნდა აღინიშნოს ჰაფეზის პოეტური აზროვნების უაღრესად ორიგინალური სტილი, ენობრივი მიმოხვრანი, მხატვრული ხერხების თავისებური გამოყენება და ინტონაცია, რომელიც მხოლოდ მისთვის არის დამახასიათებელი. ამიტომაც ბევრი სპეციალისტი ჰაფეზის შემოქმედების სხვა ენაზე ადეკვატურად თარგმნის შეუძლებლად თვლის, თუმცა იგი მრავალ ენაზეა თარგმნილი, მ. შ. ქართულადაც.


[[კატეგორია:ირანელები]]
