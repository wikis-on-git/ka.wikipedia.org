[[image:ge-sj-adigeni.PNG|thumb|ადიგენის რაიონი]]
'''ადიგენის რაიონი''' - ადმინისტრაციული რაიონი [[სამცხე-ჯავახეთის მხარე|სამცხე-ჯავახეთის მხარეში]]. რაიონის ტერიტორია [[1917]] წლამდე  თბილისის გუბერნიის ახალციხის მაზრაში შედიოდა, 1917-30 წლებში - ახალციხის მაზრაში, [[1930]] წლიდან ცალკე რაიონია. რაიონის სამხრეთი საზღვარი ემთხვევა [[საქართველო]]-[[თურქეთი|თურქეთის]] სახელმწიფო საზღვარს.

==ბუნება==
მდებარეობს ახალციხის ქვაბულის დასავლეთ ნაწილში. ჩრდილოეთი ნაწილი უჭირავს მესხეთის ქედის ფერდობებს, დასავლეთი - არსიანის ქედისა. ტერიტორია - 799 კვ.კმ., მათ შორის სასოფლო-სამეურნეო სავარგულებს უკავია 340 კვ.კმ. რაიონს დასავლეთიდან აღმოსავლეთისაკენ კვეთს მდინარე [[ქვაბლიანი]], რომლის შენაკადებია [[ოცხე]], [[ღაღვი]], [[ძინძე]]. რაიონის ფარგლებშია მოქცეული ახალციხის მურანახშირის საბადოს ერთი ნაწილი.

==მოსახლეობა==
მოსახლეობის რიცხოვნობა - 21 ათასი კაცი; სიმჭიდროვე - 26 კაცი კვ.კმ-ზე. რაიონში 57 დასახლებული პუნქტია: 2 დაბა და 55 სოფელი. 

==მმართველობა==
რაიონის ადგილობრივი თვითმმართველობის უმაღლესი ორგანოა რაიონის საკრებულო, აღმასრულებელი ორგანო - რაიონის გამგეობა. მმართველობის ადმინისტრაციული ერთეულებია:

*''დაბის საკრებულო'' - 2: [[ადიგენი]], [[აბასთუმანი]];
*''სოფლის საკრებულო'' - 13: არალის, ბენარის, ბოლაჯურის, გორგულის, ვარხანის, ზანავის, ლელოვნის, მლაშის, მოხის, უდის, ფხერის, ჩორჩანის, ჭეჭლის.

==ეკონომიკა==
წამყვანი დარგია სოფლის მეურნეობა, მათ შორის მეხილეობა, მეკარტოფილეობა, სახორცე-სარძევე მეცხოველეობა. მრეწველობა სუსტადაა განვითარებული და ძირითადად ადგილობრივი დანიშნულების საწარმოებითაა წარმოდგენილი. გოდერძის უღელტეხილის გავლით, რაიონის ტერიტორიაზე გადის ახალციხე-ბათუმის საავტომობილო გზა. ადიგენის რაიონში მდებარეობს ცნობილი კურორტი აბასთუმანი.

==კულტურა==
რაიონში 45 სახელმწიფო ზოგადსაგანმანათლებლო სკოლაა, 34 ბიბლიოთეკა. ყანობილის მთაზე მდებარეობს საქართველოს მეცნიერებათა აკადემიის აბასთუმნის ასტროფიზიკური ობსერვატორია.

==ღირშესანიშნაობანი==
ისტორიული ძეგლები: ზარზმის სამონასტრო ანსამბლი, ჭულის ეკლესია (XIV ს.), შუა საუკუნეების ციხეები - ოქროსციხე და ზანავის ციხე.

{{სამცხე-ჯავახეთი}}
[[კატეგორია:საქართველოს რაიონები]]
[[კატეგორია:სამცხე-ჯავახეთის მხარე]]
