'''პოლიკარპე მალხაზის ძე კაკაბაძე''' (* [[23 თებერვალი]], [[7 მარტი]], [[1893]], სოფ. [[კუხი]], ახლანდელი [[ხონის რაიონი]]   ―      †    [[15 ოქტომბერი]], [[1972]], [[თბილისი]]), საბჭოთა ეპოქის [[ქართველები|ქართველი]] დრამატურგი.

[[1911]] წელს დაასრულა [[ბათუმი|ბათუმის]] ვაჟთა გიმნაზია. მისი პირველი ნოველა "ბრძენი მოქანდაკე" დაიბეჭდა [[1915]] ჟურნალში "თეატრი და ცხოვრება" (N 46).

კაკაბაძის პირველი მნიშვნელოვა დრამატული ნაწარმოებია რევოლუციური ბრძოლის ამსახველი პიესა "გზაჯვარედინზე" ([[1917]]), რომელიც წარმატებით დაიდგა ბაქოს სცენაზე [[1918]] წელს (რეჟისორი [[წუწუნავა, ალექსანდრე|ალ. წუწუნავა]]). [[1919]] წელს კაკაბაძის მიერ დაარსებულ ჟურნალში "შვიდი მნათობი" დაიბეჭდა მისი პიესები "სისხლი სინათლემდე" (N 1) და "სამი ასული" (N 2). [[1925]] წელს რუსთაველის სახელობის თეატრის სცენაზე დაიდგა მისი დრამა "ლისაბონის ტუსაღები" (რეჟისორი [[ანთაძე, დოდო|დ.ანთაძე]]).

დიდი პოპულარობით სარგებლობდა კაკაბაძის კომედია "ყვარყვარე თუთაბერი" ([[1928]]), რომელიც ქართული საბჭოთა კომედიოგრაფიის საუკეთესო ნიმუშია. ღრმად შთამბეჭდავია და კლასიკური სრულყოფით გამოირჩევა მძაფრი ისტორიის ქარტეხილების ფონზე შემთხვევით ამოტივტივებული გაიძვერა მედროვის ყვარყვარეს მხატვრული სახე. ქართული ფოლკლორის გმირის [[ნაცარქერქია|ნაცარქერქიას]] ნიღბით აღჭურვილი ყვარყვარე ზოგადსაკაცობრიო ტიპიც არის. პიესა პირველად დადგა [[მარჯანიშვილი, კონსტანტინე|კ.მარჯანიშვილმა]] [[1929]] წელს, ახლებური იყო [[სტურუა, რობერტ რობერტის ძე  |რ. სტურუას]] [[1974]] წლის დადგმა (რუსთაველის სახ. თეატრი). [[1938]] წელს მარჯანიშვილის სახ.თეატრში დაიდგა კაკაბაძის კომედია "კოლმეურნის ქორწინება" ([[1937]]), რომელშიც მეტყველად აისახა ახალი საბჭოთა ადამიანის სულიერი ფორმირების პროცესი. პიესა დრამატურგის ახალ გამარჯვებად იქცა.

საბჭოთა ხალხის მშვიდობიანი შრომის თემას ეძღვნება კაკაბაძის 40-50-იან წლებში შექმნილი პიესები:"შეხვედრა მშენებლობაზე", "ბედნიერი სამჭედლო", "ციცინათელა", "პაექრობა", რომელთა გადამუშავების საფუძველზე დრამატურგმა [[1964]] წელს ახალი პიესა  "ცხოვრების ჯარა" შექმნა. კაკაბაძის იატორიულ პიესას (კომედია)"კახაბერის ხმალი" ("დავით მერვე", [[1954]]) უხვად ასაზრდოებს ქართულ ფოლკლორული სახეები. პიესა პირველად დაიდგა [[1957]] წელს [[ქუთაისი| ქუთაისში]] (რეჟისორი თ.მაღალაშვილი), [[1965]] წელს კი - თბილისში (მარჯანიშვილის სახ. თეატრი, რეჟისორი [[ლორთქიფანიძე, გრიგოლ|გ.ლორთქიფანიძე]]).

სიცოცხლის ბოლო ათწლეულში კაკაბაძე ინტენსიურად მუშაობდა ისტორიულ დრამისა და ტრაგედიის ჟანრში. ამ პერიოდში მან გამოაქვეყნა დრამატული პოემები "მეფე ვახტანგ პირველი გორგასალი" ([[1966]]), "მეფე ბაგრატ მეშვიდე" ([[1967]]), ტრაგედია "მეფე დიმიტრი თავდადებული" ([[1971]]).

კაკაბაძემ სიცოცხლეშივე მოიპოვა თანამედროვე კრიტიკისა და საზოგადოებრიობის დიდი აღიარება. მისი "ყვარყვარე თუთაბერის" მიხედვით შექმნილია ფილმი "ყვარყვარე" ([[1978]], რეჟისორი [[აბაშიძე, დიმიტრი|დ.აბაშიძე]]). კაკაბაძე დაჯილდოებულია [[შრომის წითელი დროშის ორდენი|შრომის წითელი დროშის ორდენით]]. 


[[კატეგორია:ქართველები]]
[[კატეგორია:ქართველი დრამატურგები]]
[[კატეგორია:დაბადებული  1893]]
[[კატეგორია:გარდაცვლილი  1972]]
