[[სურათი:Ribbentrop.jpg|thumb|right|200px|იოახიმ ფონ რიბენტროპი]]
'''რიბენტროპი, ულრიხ ფრიდრიხ ვილი იოახიმ ფონ'''  (''გერმ. Ullrich Friedrich Willy Joachim von Ribbentrop'') ( * [[30 აპრილი]] [[1893]], [[ვეზელი]], [[გერმანია]]; † [[16 ოქტომბერი]] [[1946]], [[ნიურნბერგი]], [[გერმანია]]) - [[მესამე რაიხი|ნაცისტური გერმანიის]] გავლენიანი პოლიტიკური მოღვაწე და საგარეო საქმეთა მინისტრი [[1938]]-[[1945]] წლებში.


==ბიოგრაფია==
რიბენტროპი დაიბადა ოფიცრის, რიხარდ ულრიხ ფრიდრიხ იოახიმ რიბენტროპის და მისი მეუღლის, სოფი ჰარტვიგის ოჯახში. დაწყებითი სასკოლო განათლება მან [[გერმანია|გერმანიის]] და [[შვეიცარია|შვეიცარიის]] კერძო სკოლებში მიიღო, სადაც ბრწყინვალედ დაეუფლა ინგლისურ და ფრანგულ ენებს. [[1908]] წლიდან იგი ბევრს მოგზაურობდა საზღვარგარეთ. [[1910]] - [[1914]] წწ. ძირითადად ცხოვრობდა [[კანადა|კანადაში]], სადაც გერმანული ღვინოების იმპორტით იყო დაკავებული. 

[[პირველი მსოფლიო ომი|პირველი მსოფლიო ომის]] დასაწყისთანანავე რიბენტროპი დაბრუნდა გერმანიაში და დასავლეთის ფრონტზე იბრძოდა. ბრძოლაში გამოჩენილი მამაცობისათვის იგი დააჯილდოეს 1-ლი ხარისხის [[რკინის ჯვარი|რკინის ჯვრით]] და მიენიჭა [[ობერლეიტენანტი|ობერლეიტენანტის]] წოდება. [[1916]] წელს ფრონტზე მიღებული ჭრილობის გამო რიბენტროპი გადაყვანილ იქნა გერმანიის საელჩოში [[სტამბოლი|სტამბოლში]], შტაბის ოფიცრის თანამდებობაზე. აქ იგი გაეცნო და დაუმეგობრდა [[პაპენი, ფრანც ფონ|ფრანც ფონ პაპენს]]

[[1920]] წელს რიბენტროპი დაქორწინდა ანა ელიზაბეთ (ანელიზ) ჰენკელზე, რომელიც ცნობილი [[შამპანური ღვინო|შამპანური ღვინოების]] (''Henkell & Söhnlein KG'') ფაბრიკანტის შვილი იყო და ამ ფირმის [[ბერლინი|ბერლინის]] განყოფილების დირექტორი გახდა. [[1925]] წელს იგი იშვილა მისმა შორეულმა ნათესავმა გერტრუდ ფონ რიბბენტროპმა, რომელიც რიბეტროპთა საგვარეულოს გათავადაზნაურებულ შტოს ეკუთვნოდა და ამიერიდან იოახიმი თავის გვარს წინ ურთავს "ფონ"-ს (''von'') და იწოდება ''"ფონ რიბენტროპად"''.
[[1932]] წელს [[ჰიტლერი, ადოლფ|ჰიტლერის]] გაცნობის შემდეგ იგი შევიდა [[გერმანიის ნაციონალ-სოციალისტური მუშათა პატრია|ნაციონალ-სოციალისტურ პარტიაში]] და ხელს უწყობდა ჰიტლერს ახლო კონტაქტი გაება მასთან დაახლოებულ და დამეგობრებულ მსხვილ მეწარმეთა და ფინანსისთა წრესთან.

[[1933]] წელს ჰიტლერის მიერ მთავრობის კაბინეტის ჩამოყალიბებისას საგარეო საქმეთა მინისტრის პორტფელი, რომელსაც რიბენტროპი თავისად იგულებდა, [[როზენბერგი, ალფრედ|ალფრედ როზენბეგს]], როგორც "ძველ გვარდიელს", ერგო. [[1934]] წელს რიბენტროპი დაინიშნა "რაიხის მთავრობის საგარეო პოლიტიკურ და განიარაღების საქმეთა მრჩევლად". [[1935]] წლის ივნისში იგი დაწინაურებულ იქნა "გერმანიის რაიხის საგანგებო და სრულუფლებიან ელჩის" თანამდებობაზე. ამ პოსტზე რიბენტროპის დაუცხრომელი მცდელობით შედგა "ინგლის-გერმანიის საზღვაო პაქტი", რომელიც [[გერმანია|გერმანიას]] ნებას აძლევდა [[დიდი ბრიტანეთი|ინგლისის]] საზღვაო ძალების  1/3 რაოდენობის ფლოტი ჰყოლოდა. ერთი წლის შემდეგ, [[1936]] წელს, მისი ინიციატივით გერმანიამ და [[იაპონია|იაპონიამ]] ხელი მოაწერეს "ანტიკომინტერნულ პაქტს", რომელიც მიზნად ისახავდა ამ ორი სახელმწიფოს კოოპერაციას [[კომინტერნი|კომუნისტური ინტერნაციონალის]] (''კომინტერნი'') წინააღმდეგ ბრძოლაში. [[1936]] წელს რიბენტროპი დაინიშნა გერმანიის ელჩად [[ლონდონი|ლონდონში]] და მას ეს თანამდებობა ეკავა [[1938]] წლამდე.

[[1938]] წელს რიბენტროპი დაინიშნა რაიხის საგარეო საქმეთა მინისტრად. მას შემდეგ რაც [[1939]] წლის მარტში [[ვერმახტი]] [[ჩეხოსლოვაკია|ჩეხოსლოვაკიაში]] შევიდა [[დიდი ბრიტანეთი|ბრიტანეთი]] აქტიურ მუშაობას შეუდგა ანტიგერმანული ბლოკის შექმნაზე. მთავარი აქცენტი გადატანილი იყო [[სსრკ]]-ზე, მაგრამ ინგლისელთა გასაკვირად რიბენტროპმა იმდენი მოახერხა, რომ [[1939]] წლის [[23 აგვისტო|23 აგვისტოს]] გერმანიის და სსრკ-ს საგარეო საქმეთა მინისტრებმა, რიბენტროპმა და [[მოლოტოვი, ვიაჩესლავ|მოლოტოვმა]],  ხელი მოაწერეს ე.წ. [[რიბენტროპ-მოლოტოვის პაქტი|რიბენტროპ-მოლოტოვის პაქტს]] (''გერმ. Hitler-Stalin-Pakt - ჰიტლერ-სტალინის პაქტი''). პაქტი ითვალისწინებდა ურთიერთთავდაუსხმელობას 10 წლის განმავლობაში, [[პოლონეთი|პოლონეთის]] ტერიტორიის განაწილებას გერმანიასა და სსრ-ს შორის და სსრკ-ს ნეიტრალიტეტს დასავლეთ ევროპაში მიმდნარე საომარ ოპერაციებში. ეს პაქტი რიბენტროპის და მთელი გერმანული დიპლომატიის დიდი გამარჯვება იყო.

[[სურათი:NürnTrib.jpg|thumb|right|200px|რიბენტროპი ნიურნბერგის ტრიბუნალზე(პირველი რიგი, მარცხნიდან მესამე)]]
[[მე-2 მსოფლიო ომი|მე-2 მსოფლიო ომის]] პერიოდში საგარეო საქმეთა სამინისტრო მიმდინარე მოვლენების უკანა პლანზე მოექცა და იმისათვის რომ შეენარჩუნებინა ძველი გავლენა ნაცისტურ ელიტაში რიბენტროპმა თავისი სამინისტროს კადრები [[SS]]-ის წევრებით გაავსო. რაკი დაპყრობილი ქვეყნების მოსახლეობის საქმეები საგარეო საქმეთა სამინისტროს დაქვემდებარებაში შედიოდა [[SS]]-ელები თავის მხრივ ყოველგვარი წინააღმდეგობის გარეშე უზრუნველყოფდნენ დაპყრობილი ტერიტორიებიდან ებრაელთა დეპორტაციას საკონცენტრაციო ბანაკებში. ეს გახდა მიზეზი იმისა რომ ომის დამთავრების შემდეგ რიბენტროპი [[ნიურნბერგის პროცესი|ნიურნბერგის ტრიბუნალზე]] მთავარ დამნაშავეთა სიაში მოხვდა. 218 დღიანი გამოძიების პერიოდში რიბენტროპს არ გამოუვლენია არავითარი სინანულის გრძნობა და [[1946]] წლის [[1 ოქტომბერი|1 ოქტომბერს]] მოკავშირეთა სამხედრო ტრიბუნალმა მას ჩამოხრჩობა მიუსაჯა. განაჩენი სისრულეში იქნა მოყვანილი [[ნიურნბერგი|ნიურნბერგის]] ციხეში [[1946]] წლის [[16 ოქტომბერი|16 ოქტომბერს]]შუაღამის 1 საათზე. 

რიბენტროპის ბოლო სიტყვები იყო: ''"ღმერთო დაიცავი გერმანია. ჩემი უკანასკნელი სურვილია შენარჩუნებულ იქნას გერმანიის ერთიანობა და აღმოსავლეთსა და დასვლეთს შორის ურთიერთგაგებით მსოფლიოში მშვიდობა დამყარდეს."''. (''გერმ. Gott schütze Deutschland. Mein letzter Wunsch ist, dass Deutschlands Einheit erhalten bleibt und die Verständigung zwischen Ost und West für den Frieden der Welt kommt.'')



[[კატეგორია : გერმანელები]]
[[კატეგორია:დაბადებული  1893]]
[[კატეგორია:გარდაცვლილი  1946]]

[[da:Joachim von Ribbentrop]]
[[de:Joachim von Ribbentrop]]
[[el:Γιοαχίμ φον Ρίμπεντροπ]]
[[en:Joachim von Ribbentrop]]
[[es:Joachim von Ribbentrop]]
[[fi:Joachim von Ribbentrop]]
[[fr:Joachim von Ribbentrop]]
[[he:יואכים פון ריבנטרופ]]
[[it:Joachim von Ribbentrop]]
[[ja:ヨアヒム・フォン・リッベントロップ]]
[[nl:Joachim von Ribbentrop]]
[[no:Joachim von Ribbentrop]]
[[pl:Joachim von Ribbentrop]]
[[sv:Joachim von Ribbentrop]]
[[zh:里宾特洛甫]]
