'''აზო''', ''აზონი'', ლეგენდარული პირი. იხსენიება ძველ ქართულ ისტორიულ წყაროებში. [[მოქცევაჲ ქართლისაჲ|"მოქცევაჲ ქართლისაჲს"]] თანახმად, აზო [[არიან-ქართლი|არიან-ქართლის]] მეფის შვილი იყო. მას თავისი მამის ქვეყნიდან, ქართველების პირვანდელი სამშობლოდან, წამოუყვანია 18 სახლი (გვარი) და დაუსახლებია მცხეთასა და მის მიდამოებში. ასე წარმოქმნილა ქართლის სამეფო, რომლის პირველი მეფე თვითონ აზო გამხდარა. 


[[ლეონტი მროველი|ლეონტი მროველის]] [[ცხოვრება ქართველთა მეფეთა|"ცხოვრება ქართველთა მეფეთას"]] მიხედვით, აზონი ბერძენია, ქართველთა მტერი. [[ალექსანდრე მაკედონელი|ალექსანდრე მაკედონელს]] მმართველად დაუყენებია მცხეთაში. ქართველები ფარნავაზ მცხეთელისა და ეგრისის ერისთავ ქუჯის წინამძღოლობით ასჯანყებიან აზონს, სამშობლოში ბერძენთა უღლისაგან გაუთავისუფლებიათ, დაუარსებიათ ქართლის სამეფო და პირველ მეფედ ფარნავაზი დაუსვამთ.
