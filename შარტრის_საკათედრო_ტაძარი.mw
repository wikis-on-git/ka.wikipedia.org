[[სურათი:CathChartresB.jpg|thumb|right|300px|კათედრალის მთავარი ფასადი]] '''შარტრის ღვთისმშობლის კათედრალი''' (ფრ. Cathédrale Notre-Dame de Chartres) მდებარეობს [[შარტრი|შარტრში]], [[პარიზი|პარიზიდან]] 50 კმ-ში და წარმოადგენს მაღალი გოთური სტილის არქიტექტურის საუკეთესო ნიმუშს მთელ საფრანგეთში.

რომანესკული სტილის ნაგებობის ფუნდამენტზე ახალი შენობის მშენებლობა [[1145]] წელს დაიწყო, თუმცა [[1194]] წლის ხანძარს მხოლოდ კათედრალის დასავლეთის ფასადი გადაურჩა და ეს ნაწილი ადრეულ გოთურ სტილშია. კათედრალის ძირითადი კარკასი აღდგენილ იქნა 1194-1220 წლებში, რაც საკმაოდ მცირე დროა შუასაუკუნეების კათედრალების მშენებლობისთვის.

შარტრის კათედრალის სილამაზე მრავალი შემოქმედის აღმაფრენის წყარო ყოფილა, არქიტექტრული ისტორიკოსები ხოტბას ასხამდნენ მის დელიკატურ წახნაგებსა და ცადატყორცნილ ჰაეროვან ქიმებს. ძველ ისტორიკოსთა ამგვარ შეფასებას დღესაც სავსებით იზიარებენ, ვინაიდან შარტრის ტაძარი ჭეშმარიტად შეუდარებელია ყველა ფრანგულ გოთურ კათედრალთა შორის. შორიდან იქმნება ილუზია, რომ ის ხორბლის ველებზე ჰაერშია გამოკიდული და მხოლოდ მასთან მიახლოებისას ამჩნევს მნახველი მის გარშემო არსებულ ქალაქს, რომელიც იმ გორაკის ფერდობებზეა შეფენილი, რაზეც ტაძარია აღმართული. მისი ორი კონტრასტული ქიმი - ერთი 105 მ. მარტივი პირამიდის ფორმის 1140 წელსაა აგებული, მეორე კი 113 მეტრი სიმაღლის ადრეული მე-16 საუკუნის ფლამბოიანტური ორნამენტებით დამშვენებული გუმბათია დაშენებული შედარებით ადრინდელ კოშკზე -- აჭიმულია რუხ მომწვანო სახურავზე, ხოლო მათ გარშემო კი კომპლექსური არკ-ბუტანტებია (ე.წ. მფრინავი საყრდენები) შემოვლებული.

ლეგენდის თანახმად [[876]] წლიდან კათედრალში ინახება ტუნიკა (Sancta Camisia), რომელიც წმინდა მარიამ ღვთისმშობელს ეკუთვნოდა. ეს წმინდა რელიქვია კათედრალისთვის უბოძებია [[შარლემანი|შარლემანს]], რომელმაც ის საჩუქრად [[იერუსალიმი|იერუსალიმზე]] [[ჯვაროსნული ლაშქრობები|ჯვაროსნული ლაშქრობის]] დროს მიიღო. სინამდვილეში საჩუქარი [[შარლ II]]-ისგან იყო და სპეციალისტთა შეფასებით ქსოვილი სირიული წარმოშობისაა და დამზადებულია ჩვ.წ. პირველ საუკუნეში. საუკუნეების განმავლობაში შარტრი მნიშვნელოვანი წმ. მარიამის პილგრიმთა ცენტრი იყო და დღესაც მორწმუნენი მთელი მსოფლიოდან ამ წმინდა რელიქვიის პატივსაცემად მოდიან.

შარტრის კათედრალი ისტორიულად ქალაქის ყველაზე მნიშვნელოვანი შენობა იყო. ის იყო ენოკომიკური ცენტრიც და ყველა მნიშვნელოვანი ღონისძიება აქ ტარდებოდა. შუა საუკუნეებში კათედრალი შიგადაშიგ ბაზრის ფუნქციასაც ასრულებდა, ბაზილიკის თითოეულ ნიშაში გარკვეული კატეგორიის საქონელი იყიდებოდა, მაგ. ჩრდ. ბოლოში ტექსტილი იყო, სამხრეთ ბოლოში კი საწვავი, ბოსტნეული და ხორცეული. დროდადრო მღვდელთმთავრები ცდილობდნენ ბოლო მოეღოთ კათედრალში ამგვარი საქმიანობისთვის, თუმცა უშედეგოდ. ღვინის გამოყიდვლებს ეკრძალებოდათ ღვინის კათედრალის სარდაფში გაყიდვა, თუმცა ეკლესიის შუა ნაწილი მათთვის თავისუფალი იყო და აქ ვაჭრობით ისინი გარე გადასახადებისგან თავის არიდებას ახერხებდნენ. აქვე იკრიბებოდნენ სხვადასხვა ხელობის მუშები სამსახურის საშოვნელად. ერთ პერიოდში ქალაქში [[ერგოტიზმი|ერგოტიზმის]] გავრცელების შედეგად, რომელსაც მრავალი მსხვერპლი ჰყოლია, კათედრალს ჰოსპიტალის ფუნქციაც შეუსრულებია.

[[კატეგორია:ქრისტიანული ტაძრები]]

[[de:Kathedrale von Chartres]]
[[en:Cathedral of Chartres]]
[[es:Catedral de Chartres]]
[[fr:Cathédrale Notre-Dame de Chartres]]
[[nl:Kathedraal van Chartres]]
[[sv:Katedralen i Chartres]]
