'''ივანე I''' (ყვარყვარე) ჯაყელი-ციხიჯვარელი, საქართველოს პოლიტიკური მოღვაწე XII საუკუნის 90-იან - XIII საუკუნის 50-იან წლებში, მეჭურჭლეთუხუცესი, სამცხის სპასალარი. XII საუკუნის 90-იან წლებში მეფის მომხრეთა ბანაკში იყო და ებრძოდა [[თამარი | თამარის]] წინააღმდეგ შეთქმულ დიდგვაროვან აზნაურებს. მონაწილეობდა ჯალალედინის წინააღმდეგ ბრძოლებში, მედგარი წინააღმდეგობა გაუწია [[მონღოლები | მონღოლებს]] სამცხეში და, ვიდრე [[რუსუდანი | რუსუდან]] მეფის ნებართვა არ მიიღო, მტერთან მოლაპარკება არ დაიწყო (სხვა "საქვეყნოდ გამრიგენი" მონღოლებს უომრად ნებდებოდნენ). ჩაღათა ნოინმა ივანე I სამცხის გამგებლად დატოვა.
	დაახლოებით 1242-43 ივანე I-მა ცხოველი მონაწილეობა მიიღო რუსუდანისა და [[ დავით VI | დავითის]] ქუთაისიდან თბილისში გადმოსვლასა და დავით უფლისწულის მონღოლთა ურდოში მეფედ დასამტკიცებლად გაგზავნაში. უმეფობის ხანაში დაამარცხა მცირე აზიის [[თურქები]], რომელთაც დაიპყრეს სამხრეთ საქართველოს მიწა-წყალი. მას დახმარებისათვის მიმართეს სანაპირო თემების - [[ტაო | ტაოს]], [[შავშეთი | შავშვთ]]-[[კლარჯეთი | კლარჯეთის]], [[კოლა | კოლა]]-[[არტაანი |  არტაან]]- [[კარნიფორი| კარნიფორის]] გამგებლებმა. ივანე I-მა 10.000-იანი ლაშქარი შეკრიბა. ბრძოლა მოხდა ვანის ვაკეზე. ქართველებმა გაიმარჯვეს. ბრძოლის შემდეგ ივანე I სამცხეს დაბრუნდა, ხოლო დამარცხებულ მტერს თავისი შვილიშვილი ივანე (პაპა) და სარგისი დაადევნა. მათ დაიბრუნეს მტრის მიერ დაკავებული ტერიტორია და თურქები საქართველოს საზღვრებიდან გააძევეს. ივანე I-მა აქტიური მონაწილეობა მიიღო ტახტის მემკვიდრის - დავით გიორგის ძის - მოძებნასა და ჩამოყვანაში (შემდეგ იგი მეფედ დასამტკიცებლად ურდოში გაისტუმრეს). ივანე I [[კოხტასთავის შეთქმულება | კოხტასთავის შეთქმულების]] ერთ-ერთი მეთაური და ინიციატორი იყო.



[[კატეგორია:ქართველები]]
