'''ხოჟორნი''', ისტორიული პუნქტი აღმოსავლეთ საქართველოში, ქვემო ქართლში, მდ. დებედის შენაკად ბანოშისწყლის ხეობაში, ახლანდელი სოფ. ხოჟორნის ([[მარნეულის რაიონი]]) მახლობლად.

IV-VII საუკუნეებში ქართლის სამეფოს ადმინისტრაციული ერთეულის წოფის ხევის ([[წოფოფორი]]) ერთ-ერთი სოფელი იყო. ვარაუდით ამ დროს აქ უნდა ყოფილიყო მნიშვნელოვანი საკულტო ცენტრი (შემორჩენილია X საუკუნის ეკლესიის კედლებში ჩაშენებული ადრინდელი ქრისტიანული ხანის სტელების ბარელიეფებიანი ფრაგმენტები). X საუკუნეში აქ ციხესიმაგრე აშენდა და მხარის ცენტრი [[წოფის ციხე|წოფის ციხიდან]]  ხოჟორნში გადმოიტანეს. ნასოფლარის თავზე სამხრეთით აღმართულ მაღალ კლდოვან მთაზე შემორჩენილია ხოჟორნის ციხესიმაგრის კომპლექსი ("მენზილ კახი") მცირე ეკლესიითურთ. ნასოფლარის ტერიტორიაზეა ადრინდელი შუა საუკუნეების სამი ეკლესია. მოზრდილი ჯვაროვან-გუმბათოვანი ტიპისაა (X საუკუნე), ერთ-ერთ სარკმელზე შემორჩენილია ქტიტორების გამოსახულება დაზიანებული სომხური წარწერით, სამხრეთის კარის თავზე კიდევ ერთი სომხური წარწერა. აქვეა - "მარმარილოს" ეკლესია, დარბაზული ეკლესია და სხვა ნაგებობები.
