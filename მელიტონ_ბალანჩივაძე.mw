'''ბალანჩივაძე, მელიტონ''' ანტონის ძე ([[24 დეკემბერი]], [[1862]], [[5 იანვარი]], [[1863]], სოფ. ბანოჯა   ―  †  [[21 დეკემბერი]], [[1937]], [[ქუთაისი]]), ქართველი კომპოზიტორი და საზოგადო მოღვაწე, ქართული საოპერო მუსიკის ფუძემდებელი. საქართველოს სახალხო არტისტი ([[1933]]). პირველ-დაწყებითი განათლება მიიღო ქუთაისის სასულიერო სასწავლებელში. აქ იგი მონაწილეობდა მოსწავლეთა გუნდში და ხელმძღვანელის [[აღნიაშვილი, ვლადიმერ | ლ. აღნიაშვილის]] ყურადღებაც მიიპყრო. მალე თვითონ ჩამოაყალიბა მოსწავლეთა გუნდი და სიმღერა-გალობას ასწავლიდა. 1879, [[თბილისი | თბილისში ]] გადმოსვლის შემდეგ, ბალანჩივაძე საქართველოს ეგზარქოსის მგალობელთა გუნდში მიიღეს. გუნდის ხელმძღვანელმა ვ. აუშევმა მას მუსიკის თეორია შეასწავლა და თავის თანაშემწედ დანიშნა. [[1880]]-იდან ბალანჩივაძე თბილისის ოპერის თეატრის გუნდში მიიწვია [[ქორიძე, ფილიმონ | ფ. ქორიძემ]]. მალე სოლო პარტიებიც იმღერა ოპერებში "ევგენი ონეგინსა" (ზარეცკი) და  "ფაუსტში" (ვალენტინი).

[[1882]] ბალანჩივაძემ ჩამოაყალიბა ქართული ხალხური სიმღერის გუნდი, რომელმაც [[1883]] წელს თბილისში კონცერტი გამართა. ეს იყო პირველი შემთხვევა ქართული ხალხური სიმღერების საჯაროდ შესრულებისა, რასაც დიდი კულტურულ-ეროვნული მნიშვნელობა ჰქონდა. [[1883]]-[[1886]] ბალანჩივაძემ ქორიძესთან ერთად მთელი საქართველო შემოიარა ხალხური სიმღერისა და გალობის ჩაწერა-შესწავლის მიზნით. [[1886]]-იდან მღეროდა ლ. აღნიაშვილის მიერ დაარსებულ გუნდში და ერთხანს კიდეც ხელმძღვანელობდა მას. იმავე ხანებში ორკესტრი, რომელიც ლ. აღნიაშვილის გუნდთან ერთად კონცერტებზე ხალხური სიმღერებისაგან შედგენილ "ქართულ პოპურის" ასრულებდა.

[[1889]] ბალანჩივაძემ მსმენელებს წარუდგინა თავისი სამი რომანსი - "ნანა", "შენ გეტრფი მარად"  და "ოდესაც გიცქერ" (ქართულ მუსიკაში რომანსის ჟანრის პირველი კლასიკური ნიმუშები). [[1889]]-[[1895]] ბალანჩივაძე [[პეტერბურგი | პეტერბურგის]] [[კონსერვატორია | კონსერვატორიაში]] სწავლობდა ჯერ ვოკალის განხრით (პროფ. ვ. სამუსთან), შემდეგ კი კონსერვატორიის დირექტორის რჩევით [[რუბინშტეინი, ანტონ | ა. რუბინშტეინის]] რჩევით კომპოზიციის კლასში გადავიდა [[რიმსკი-კორსაკოვი, ნიკოლოზ | ნ. რიმსკი-კორსაკოვთან]], რუსეთში იგი 28 წლის მანძილზე მოღვაწეობდა, პროპაგანდას უწევდა ქართული მუსიკის ხელოვნებას, მართავდა ქართული მუსიკის საღამოებს, გამოდიოდა როგორც ლოტბარი და მომღერალი. აქ დაწერა ოპერა "თამარ ცბიერის" (წერეთელი, აკაკი | ა. წერეთლის "თამარ ცბიერის" მიხედვით, ლიბრეტო ვ. ველიჩკოსი) პირველი აქტი და მესამე აქტის ცალკეული ნაწილები, რომლებიც პირველად 1897 წლის 20 დეკემბერს რუსი მსახიობების მონაწილეობით შესრულდა პეტერბურგის კეთილშობილთა საკრებულოს დარბაზში. საქართველოს გარეთ, რუსეთში დადგმულმა პირველმა ქართულმა ოპერამ დიდი მოწონება დაიმსახურა (განმეორებით შესრულდა [[1912]] იქვე). [[1906]] პეტერბურგში ბალანჩივაძემ მონაწილეობა მიიღო ა. რუბინშტეინის ოპერა "დემონის" ქართულ ენაზე დადგმაში. [[1907]] დააფინანსა [[გლინკა, მიხეილ | მ. გლინკას]] წერილების გამოცემა ([[სანქტ-პეტერბურგი]], [[1908]], 250 წერილი). [[1917]] იგი საქართველოში დაბრუნდა და ფართოდ გაშალა მუსიკალური-საზოგადოებრივი მოღვაწეობა. [[1918]] ქუთაისში  დაარსა მუსიკალური სასწავლებელი, რომელიც დღეს მის სახელს ატარებს. აქტიურად მონაწილეობდა თბილისის კონსერვატორიის რეორგანიზაციაში; იყო "ახალგაზრდა ქართველ მუსიკოსთა საზოგადოების" საპატიო თავმჯდომარე, "საქართველოს სამუსიკო საზოგადოების" გამგეობის თავმჯდომარე, მონაწილეობდა ხალხური სიმღერების გუნდების დაარსებაში; ხელმძღვანელობდა ხალხური მუსიკის შემკრებ და შემსწავლელ კომისის; მეთაურობდა სახალხო განათლების სამუსიკო განყოფილებას; [[1929]]-[[1931]] იყო [[ბათუმი | ბათუმის]], ხოლო [[1935]] - ქუთაისის მუსიკის სასწავლებლის დირექტორი. [[1926]] წლის 6 აპრილს თბილისის ოპერის თეატრში დაიდგა ბალანჩივაძის "თამარ ცბიერი" (ლიბრეტო [[ფოცხვერაშვილი, კონსტანტინე | კ. ფოცხვერაშვილისა]]), პატრიოტული სულისკვეთებით, ლირიზმით გამსჭვალული ნაწარმოები. [[1937]] ეს ოპერა "დარეჯან ცბიერის" სახელწოდებით მოსკოვში ქართული ხელოვნების დეკადაზე შესრულდა და მაღალი შეფასება დაიმსახურა. ბალანჩივაძის სხვა ნაწარმოებებიდან აღსანიშნავია კანტატა "დიდება ზაჰესს" ([[1927]]), "სტუდენტების სიმღერა" ქალ-ვაჟთა გუნდისათვის და "ქართული ეროვნული მარში" სიმფონიური ორკესტრისათვის. მიღებული აქვს სახელმწიფო ჯილდოები.

დაკრძალულია ქუთაისში, [[ბაგრატის ტაძარი | ბაგრატის ტაძრის]] ეზოში.

[[კატეგორია: ქართველები]]
[[კატეგორია: ქართველი კომპოზიტორები]]
[[კატეგორია:დაბადებული  1863]]
[[კატეგორია:გარდაცვლილი  1937]]
