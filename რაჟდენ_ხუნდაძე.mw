'''რაჟდენ ხუნდაძე''' (* [[1845]], სოფ. [[კალაგონი]] (დღევანდელი [[ჩოხატაური]]ს რაიონი) ―   † [[1929]], [[ქუთაისი]]), თვალსაჩინო [[ქართველები|ქართველი]] სასულიერო და საზოგადო მოღვაწე, ქართული საეკლესიო საგალობლების ცნობილი შემკრები და შემსრულებელი, ლიტერატორი, დეკანოზი, გამოჩენილი პედაგოგის და საზოგადო მოღვაწის [[ხუნდაძე, სილოვან|სილოვან ხუნდაძის]] (1860-1928) უფროსი ძმა.

დაიბადა გურიის სოფ. კალაგონში, მღვდელ თომა ხუნდაძის ოჯახში. დაამთავრა [[თბილისი|თბილისის]] სასულიერო სემინარია. ცხოვრობდა და მოღვაწეობდა [[ქუთაისი|ქუთაისში]].

რაჟდენ ხუნდაძეს დიდი დამსახურება მიუძღვის ქართული საეკლესიო საგალობლების და ხალხური სიმღერების შეკრებასა და პოპულარიზაციაში. იყო ცნობილი ლოტბარი. საღვთო სჯულს და საეკლესიო გალობას ასწავლიდა ქუთაისის გიმნაზიებში. [[1885]]-[[1912]] წლებში ქუთაისში გამოსცა ქართული საეკლესიო საგალობლების 10-ზე მეტი მნიშვნელოვანი კრებული. მათგან აღსანიშნავია: "შემოკლებული საეკლესიო ტიბიკონი" (ქუთაისი, 1887), "ღვთისმშობლის მიძინების სვინაქსარი" (ქუთაისი, 1894), "ქართული საეკლესიო გალობა გურულ-იმერულ კილოზე" (ქუთაისი, 1902), "ქართული გალობა (ლიტურღია იოანე ოქროპირისა, ვასილ დიდისა და გრიგოლ ღვთის-მეტყველისა. პარტიტურა, ნოტებზე გადაღებული გურულ-იმერულ სადა კილოზე)" (ტფილისი, 1911), "საეკლესიო ტიბიკონი" (ქუთაისი, 1910) და სხვა. რ. ხუნდაძე არჩეული იყო იმერეთის ეპარქიის სარწმუნოებრივ-საგანმანათლებლო ძმობის წევრად.

ეწეოდა აქტიურ ლიტერატურულ და პუბლიცისტურ მოღვაწეობას. "საჯავახოელი"-ს, "საჯაოხელი"-ს, "ქართველიშვილი"-ს ფსევდონიმებით ლექსებს და პუბლიცისტურ წერილებს აქვეყნებდა ქართულ პერიოდულ პრესაში ("ივერია", "მწყემსი", "კოლხიდა", "განათლება", "ჩვენი ქვეყანა" და ა.შ.). [[1905]] წელს ქუთაისში გამოიცა მისი ლექსების კრებული.

რ. ხუნდაძეს ეკუთვნის, აგრეთვე, რამდენიმე მუსიკალური ნაწარმოები, მათ შორის ოპერა "უცნაური ქორწილი".

რაჟდენ ხუნდაძე ეწეოდა აქტიურ საზოგადოებრივ მოღვაწეობას: არჩეული იყო [[ქართველთა შორის წერა-კითხვის გამავრცელებელი საზოგადოება|ქართველთა შორის წერა-კითხვის გამავრცელებელი საზოგადოების]] და [[საქართველოს საისტორიო და საეთნოგრაფიო საზოგადოება|საქართველოს საისტორიო და საეთნოგრაფიო საზოგადოების]] წევრად. მას ახლო მეგობრობა აკავშირებდა [[ჭავჭავაძე, ილია|ილია ჭავჭავაძესთან]], [[წერეთელი, აკაკი|აკაკი წერეთელთან]], [[ნიკოლაძე, ნიკო|ნიკო ნიკოლაძესთან]], [[იმერეთი]]ს ეპისკოპოს [[გაბრიელი (ქიქოძე)|გაბრიელთან (ქიქოძე)]], [[წერეთელი, ვასილ|ვასილ წერეთელთან]], [[გურიელი, მამია|მამია გურიელთან]] და სხვა გამოჩენილ მოღვაწეებთან.

რ. ხუნდაძე გარდაიცვალა 84 წლის ასაკში, დაკრძალულია ქუთაისში.

[[კატეგორია:ქართველები]]
