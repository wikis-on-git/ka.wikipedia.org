'''შტუტგარტი''', ქალაქი [[გერმანია | გერმანიაში]], მდინარე ნეკარის ნაპირზე. [[ბადენ-ვიურტემბერგი | ბადენ-ვიურტემბერგის]] მხარის ადმინისტრაციული ცენტრი. 591 114 ათასი მცხოვრები ([[2005]]). ქვეყნის მნიშვნელოვანი ინდუსტრიის, საფინანსო და კულტურის ცენტრი. შტუტგარტის სამრეწველო აგლომერაცია იძლევა ბადენ-ვიურტემბერგის მხარის მრეწველობის პროდუქციის დაახლოებით 1/3-ს. შტუტგარტი დიდი სატრანსპორტო კვანძია. განვითარებულია მანქანათმშენებლობის, მ. შ. ავტომშენებლობა ("დაიმლერ-ბენცის" და "პორშეს" ქარხნები), ელექტროტექნიკა ("რპბერტ ბოშის" და "სტანდარდ ელეკტრიკ ლორენცის" ქარხნები), ზუსტი მექანიკა და ოპტიკა ("კოდაკი", "ცაის იკონი"), სამხედრო იარაღისა და აღჭურვილობის წარმოება, პოლიგრაფიის, კვების, საფეიქრო, სამკერვალო, ტყავის, ფეხსაცმლის მრეწველობა. შტუტგარტზე გადის ნავთობსადენი.

	შტუტგარტის ცენტრში ძველი ქალაქია, მისი ჩრდილოეთით სწორკუთხა კვარტალებიანი რაიხე ფორშტადტის რაიონია (XV საუკუნის II ნახევარი). ხუროთმოძღვრული ძეგლები: რომანულ-გოტიკური სამრევლო ეკლესია (XII, XV საუკუნეები), გოტიკური ეკლესია ლეონჰარდსკირხე ([[1463]]-66, არქიტექტორი ა. იორგი), ძველი რატუშა ([[1456]]-58), რენესანსის სტილის ძველი სასახლე ([[1553]]-იდან, არქიტექტორი ა. ტრეჩი), საცხოვრებელი კომპლექსი ვაისენჰოფი ([[1927]], არქიტექტორები ლე კორბუზიე, ლ. მის ვან დერ როე და სხვ.), სატელევიზიო კოშკი ([[1954]]-55, არქიტექტორი ფ. ლეონჰარდტი), მაღლივი საცხოვრებელი სახლები "რომეო" და "ჯულიეტა" ([[1957]]-59, არქიტექტორები ჰ. შარუნი, ვ. ფრანკი) და სხვა.
