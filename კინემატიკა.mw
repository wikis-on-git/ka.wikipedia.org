'''კინემატიკა''' – [[მექანიკა|მექანიკის]] დარგი, რომელიც იკვლევს სხეულთა მოძრაობის გეომეტრიულ თვისებებს მათი [[მასა|მასის]] და მათზე მოქმედი ძალების გათვალისწინების გარეშე. აქ განიხილება [[კლასიკური მექანიკა|კლასიკური მექანიკის]] კინემატიკა. თუ სხეულები მოძრაობენ სიჩქარეებით, რომლებიც [[სინათლის სიჩქარე|სინათლის სიჩქარესთან]] ახლოსაა, მათ მოძრაობას [[რელატივისტური მექანიკა]]აღწერს, ხოლო მიკროობიექტების მოძრაობას [[კვანტური მექანიკა]] სწავლობს. კვლევის ობიექტის მიხედვით კინემატიკა იყოფა ორ ნაწილად: 1)წერტილისა და [[მყარი სხეული|მყარი სხეულის]] კინემატიკა; 2)დეფორმირებადი ნაწილაკის და დეფორმირებადი უწყვეტი გარემოს კინემატიკა. წერტილისა და მყარი სხეულის კინემატიკის ძირითად ამოცანას წარმოადგენს მოცემული [[ათვლის სისტემა|ათვლის სისტემის]] მიმართ წერტილების ან სხეულების მოძრაობის აღწერა მათემატიკური განტოლებების, გრაფიკების და ცხრილების საშუალებით, და მათი მოძრაობის კინემატიკური მახასიათებლების განსაზღვრა. მოცემული ათვლის სისტემის მიმართ წერტილის ან სხეულის მდებარეობას ერთმანეთისაგან დამოუკიდებელი <math>q_1,  q_2, . . . , q_n</math> პარამეტრების, ანუ კოორდინატების ერთობლიობა განსაზღვრავს, რომელთა რაოდენობა [[თავისუფლების ხარისხი|თავისუფლების ხარისხთა]] რიცხვს ემთხვევა. ეს რიცხვი წერტილის შემთხვევაში არ აღემატება 3–ს, ხოლო მყარი სხეულის შემთხვევაში არ აღემატება 6. იმისათვის, რომ მოცემული ათვლის სისტემის მიმართ სხეულის მოძრაობა აღვწეროთ, უნდა ვიცოდეთ დროის ნებისმიერ მომენტში სხეულის მდებარეობა ამ სისტემის მიმართ. მათემატიკურად ეს იმას ნიშნავს, რომ <math>q_i</math> კოორდინატების t დროზე დამოკიდებულება უნდა ვიცოდეთ. <math>q_1 = f ( t ), q_2 = f ( t ), . . . , q_n = f ( t )</math> (*) განტოლებებს, რომლებიც მოცემული ათვლის სისტემის მიმართ წერტილის ან სხეულის მოძრაობის კანონს განსაზღვრავენ, კინემატიკური მოძრაობის განტოლებები ეწოდება. სისტემაში შემავალი თითოეული f ფუნქცია  ცალსახა და ორჯერ დიფერენცირებადი უნდა იყოს. პირველი მოთხოვნა იმ ფაქტის კონსტანტაციაა, რომ დროის ერთსა და იმავე მომენტში სხეული მხოლოდ ერთ წერტილში შეიძლება იმყოფებოდეს. მეორე მოთხოვნა ედება იმის გამო, რომ მოძრაობის კინემატიკური მახასიათებლები დროის მიხედვით პირველი და მეორე რიგის [[წარმოებული|წარმოებულებს]] წარმოადგენენ. თავისუფალი წერტილის მოძრაობა აღიწერება (*) ტიპის სამი განტოლებით. მოძრაობის კინემატიკური მახასიათებლებია [[სიჩქარე]] და [[აჩქარება]]. მყარი სხეულის მოძრაობის  უმარტივესი სახეებია [[გადატანითი მოძრაობა]] და ბრუნვითი მოძრაობა. გადატანითი მოძრაობის დროს სხეულის ყველა წერტილი ერთნაირად მოძრაობს, ამიტომ საკმარისია მოცემული სხეულის მხოლოდ ერთი წერტილის – ე. წ. პოლუსის – მოძრაობის განხილვა. უძრავი ბრუნვის ღერძის გარშემო ბრუნვის დროს სხეულს ერთი თავისუფლების ხარისხი გააჩნია და მისი მდებარეობა მობრუნების <math>{\phi}</math> კუთხით ხასიათდება. ამ მოზრაობის კანონია  <math>{\phi} = f ( t )</math>. მოძრაობის კინემატიკური მახასიათებლებია  [[კუთხური სიჩქარე]] <math>{\omega}</math> და [[კუთხური აჩქარება]] <math>{\epsilon}</math>.
