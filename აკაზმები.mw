'''აკაზმები''', ვერტიკალური საქსოვი დაზგა [[თუშეთი|თუშეთში]] (ფშავ-ხევსურული [[ყდა|ყდანი]]). განეკუთვნება ქართული ხალხური ბეჭ-საშევრიანი საქსოვი დაზგების ჯგუფს. შედგება ორი მაღალი სვეტისა (აკაზმა) და მათ "თვლებში" განივად ჩასმული ორი უძრავი ლილვისაგან, რომლებზეც ქსელი (თხროლი) დაგებული ვერტიკალურად. აკაზმების საქსოვი მოწყობილობის მთავარი ნაწილებია: ''საშევარი'' (ქსლის გამყოფი უძრავი დგიმი), ''ბეჭი'' (მისაქსლის ჩასაბრჭდი ხელსაწყო) და ''ცხემლა'' (მაქო). აკაზმებზე სხვადასხვა ტექნიკით (ცალწვერი, ორმაგი ანუ სადიაცო, წაღმაუკუღმა და სხვა) ქსოვდნენ უმთავრესად მთის მაუდს - ტოლს, აგრეთვე სახიან ქსოვილებს (ფარდაგი, ხურჯინი, საფენები და სხვა), რომლებსაც ამკობდა ტრადიციული ორნამენტი. თუშურ სახლში აკაზმების გასამართავად გამოყოფილი იყო ცალკე ადგილი - ''საქსლური''.
