'''ბეთჰოვენი, ლუდვიგ ვან''' (ალბათ * [[16 დეკემბერი]], [[1770]], [[ბონი]]; მოუნათლავთ [[17 დეკემბერი]], [[1770]], ბონი ―     †   [[26 მარტი]], [[1827]], [[ვენა]])[[გერმანელები | გერმანელი]] [[კომპოზიტორი]], [[პიანისტი]] და [[დირიჟორი]]. იგი დაიბადა ფლამანდური წარმოშობის კარის მუსიკოსის (მომღერლის) ოჯახში. ადრე ისწავლა კლავესინზე, ორგანზე, ვიოლინოსა და სხვა საკრავებზე დაკვრა. [[1781]]-იდან მუსიკაში მეცადინეობდა ცნობილი კომპოზიტორისა და ორგანისტის კ. ნეფეს ხელმძღვანელობით. პირველი ნაწარმოები შექმნა [[1782]] (ვარიაციები კლავირისათვის ე. დრესლერის მარშის თემებზე). [[1787]] ახალგაზრდა ბეთჰოვენი ეწვია ვენას, სადაც ცოტა ხანს [[მოცარტი, ვოლფგანგ ამადეულ | მოცარტთან]] მეცადინეობდა. [[1789]] ისმენდა [[ფილოსოფია | ფილოსოფიის]] ლექციებს ბონის [[უნივერსიტეტი | უნივერსიტეტში]]. [[1792]]-იდან კი სამუდამოდ დასახლდა ვენაში. აქ კომპოზიციის ოსტატობას სრულყოფდა [[ჰაიდნი, ფრანც იოზეფ  | ი. ჰაიდნის]] ხელმძღვანელობით. მისი მასწავლებლები იყვნენ აგრეთვე ი. ალბრეხრსბერგერი და [[სალიერი, ანტონიო | ა. სალიერი]]. ბეთჰოვენმა მალე მოიპოვა აღიარება როგორც ვენის საუკეთესო პიანისტმა და კომპოზიტორმა. 27 წლისას დაეტყო სიყრუის ნიშნები, დაავადება სწრაფად ვითარდებოდა, რაც კომპოზიტორისათვის მძიმე სულიერ ტრავმად იქცა. ბეთჰოვენის შემოქმედებითი მოღვაწეობის პირველი პერიოდი მთავრდება [[1802]] წელს. ამ დროისათვის შექმნილი ჰქონდა I (დო მაჟორი, [[1800]]) და II (რე მაჟორი, [[1802]]) [[სიმფონია | სიმფონიები]], 17 საფორტეპიანო [[სონატა | სონატა]], მ. შ.: "პათეტიკური" (№ 8, [[1799]]), "სამგლოვიარო მარშით" (№ 12, [[1801]]), "მთვარის" (№ 14, [[1801]]), პირველი სამი საფორტეპიანო კონცერტი (I - [[1798]], II - [[1798]], III - [[1800]]), სავიოლინო და სავიოლონჩელო სონატებისა და სომებიანი კვარტეტების ნაწილი, ბალეტი "პრომეთეს ქმნილებანი" ([[1801]]). მეტად ნაყოფიერი გამოდგა ბეთჰოვენის მოღვაწეობის შუა პერიოდი ([[1803]]-[[1812]]). ამ წლებში დაწერა ისეთი გენიალური ქმნილებები, როგორიცაა მე-3 ("გმირული", მი ბემოლ მაჟორი, [[1803]]), მე-4 ("რომანტიკული", სი ბემოლ მაჟორი, [[1806]]), მე-5 ("ტრაგიკული", დო მინორი, [[1808]]), მე-6 ("პასტორალური", [[1808]]), მე-7 (ლა მაჟორი, [[1812]]) და მე-8 (ფა მაჟორი, [[1812]]) სიმფონიები, მუსიკა გოეთეს ტრაგედიისათვის "ეგმონტი" ([[1810]]), [[ოპერა]] "ფიდელიო" ([[1805]]); უვერტიურები: "კორიოლანი" ([[1807]]), "ლეონორა" - №1, №2, №3 ([[1805]]-[[1806]]), ფანტაზია ფორტეპიანოს, გუნდისა და ორკესტრისათვის ([[1808]]); საფორტეპიანო კონცერტები: №4 ([[1806]]), №5 ([[1809]]) და სხვა.

[[1813]]-[[1817]] ბეთჰოვენი შემოქმედებით დეპრესია | დეპრესიას განიცდის. ახალი აღმავლობა იწყება [[1818]]-იდან და გრძელდება თითქმის გარდაცვალებამდე. ამ დროსაა შექმნილი მისი უკანასკნელი 5 საფორტეპიანო სონატა ([[1816]]-[[1822]]), 5 სიმებიანი კვარტეტი ([[1823]]-[[1826]]), "საზეიმო მესა" ([[1823]]) და მისი შემოქმედების მწვერვალი მე-9 სიმფონია ([[1824]]). ცხოვრების უკანასკნელი წლები ბეთჰოვენმა თითქმის სრულ სიმარტოვესა და სიღარიბეში გაატარა.

ბეთჰოვენის ცხოვრებასა და მოღვაწეობას ამოძრავებდა გენიალური შემოქმედებითი ნიჭი, მგზნებარე მეამბოხე ტემპერამენტი და უდრეკი ნებისყოფა. ბეთჰოვენის ქმნილებებში სრულყოფილად გამოიხატა [[1789]] წლის[[ საფრანგეთი | საფრანგეთის]] ბურჟიაზიული რევოლუციის იდეური და ემოციური სულისკვეთება და მისწრაფება, რომლის გამოც ბეთჰოვენს საფრანგეთის რევოლუციის "მუსიკალური სინდისი" უწოდეს. ბეთჰოვენი ძირითადად [[სიმფონიური მუსიკა | სიმფონიური მუსიკის]] სფეროში მოღვაწეობდა. მის ცხრა სიმფონიაში ნათლად აისახა კომპოზიტორის შემოქმედებითი ევოლუციის სრული სურათი. ბეთჰოვენის სიმფონიური შემოქმედების პირველი მწვერვალი მე-3 ("გმირული") სიმფონია იმ მძიმე სულიერი კრიზისის შედეგად იშვა, რომელმაც კომპორიტორი ერთხანს თვითმკვლელობის აზრამდეც კი მიიყვანა. ბეთჰოვენის სიმფონიური შემოქმედების მეორე მწვერვალია მე-5 სიმფონია, რომელსაც ზოგჯერ "ტრაგიკულს" უწოდებენ და რომლის ფინალიც ჟღერს როგორც რევოლუციური ჰიმნი - მარში. ბეთჰოვენის სიმფონიზმის გმირული ხაზი გრძელდება მე-7 სიმფონიაში, რომელსაც [[ვაგნერი, ვილჰელმ რიხარდ | რ. ვაგნერმა]] "ცეკვის აპოთეოზი" უწოდა. მე-4 და მე-6 ("პასტორალური") სიმფონიებში მკაფიოდ გამოჩნდა ბეთჰოვენის შემოქმედების რომანტიკული ხასიათი. მე-9 სიმფონია დაიწერა სამიოდე წლით ადრე ბეთჰოვენის გარდაცვალებამდე, იგი ყველაზე რთული, ღრმა და გრანდიოზულია მის სიმფონიებს შორის. გმირის ტრაგედია (I ნახევარი) გადაიზრდება ბედნიერებისაკენ მიმავალი კაცობრიობის კოსმოსურ სიხარულში (ფინალი). აქ კომპოზიტორს გამოყენებული აქვს [[შილერი, იოჰან კრისტოფ ფრიდრიხ | ფ. შილერის]] "ოდა სიხარულისადმი" და ფინალი გადაწყვეტილია როგორც ვოკალურ-სიმფონიური ჟანრის კომპოზიცია (კანტატა), რაც პირველი შემთხვევაა სიმფონიური მუსიკის ისტორიაში.

დიდია ბეთჰოვენის უვერტიურების, პირველ რიგში - "ეგმონტის", "კორიოლანის" და "ლეონორას" მნიშვნელობა პროგრამული სიმფონიური მუსიკის ისტორიაში. ისტორიული როლი შეასრულა ბეთჰოვენის ინსტრუმენტულმა კონცერტებმა (განსაკუთრებით გამოირჩევა მე-4 და მე-5 საფორტეპიანო და სავიოლინო კონცერტები), რომლებიც შინაარსის სიღრმითა და მასშტაბებით წარმოადგენს სიმფონიური და საკონცერტო ჟანრების სინთეზს. დიდი ფორმის სხვა ნაწარმოებებიდან აღსანიშნავია გრანდიოზული "საზეიმო მესა" ([[1823]]), რომელიც თავისი ჩანაფიქრით უახლოვდება მე-9 სიმფონიას. ბეთჰოვენის ერთადერთი ოპერის "ფიდელიოს" (დაიდგა [[1805]], ვენა, მე-2 რედაქცია - 1806, მე-3 - [[1814]]) თემაა ტირანიის წინააღმდეგ ბრძოლა. გმირულ თემას ეძღვნება ბეთჰოვენის ბალეტი "პრომეთეს ქმნილებანი" (ს. ვიგანოს დადგმა, [[1801]]).

უდიდესი მნიშვნელობა ენიჭება ბეთჰოვენის კამერულ-ინსტრუმენტულ მუსიკას (32 საფორტეპიანო და 10 სავიოლინო სონატა, 16 სიმებიანი კვარტეტი, 7 საფორტეპიანო ტრიო; 32 ვარიაცია ფორტეპიანოსათვის და სხვა). საფორტეპიანო სონატები - "პათეტიკური", "მთვარის",  "აპასიონატა", სავიოლინო - "კროიცერის სონატა" ჩანაფიქრის მასშტაბურობით, მძაფრი დრამატიზმით, გამომსახველ ხერხთა ნოვატორული სითამამით ამ ჟანრის მწვერვალებს წარმოადგენს. №28-32 სონატებითა და 12-16 კვარტეტებით ბეთჰოვენი გზას უკაფავს მუსიკალურ რომანტიზმს. ხსენებული კვარტეტების გარდა აღსანიშნავია სამი ე. წ. "რუსული კვარტეტი" (თხზ. 59), რომელიც დაიწერა ვენაში რუსეთის ელჩის ა. რაზუმოვსკის შეკვეთით. ბეთჰოვენის ვოკალური მემკვიდრეობა მოიცავს 91 სიმღერას, 70-ზე მეტ გუნდს, ვოკალურ ანსამბლებს, მის მიერ დამუშავებულ სხვადასხვა ხალხთა სიმღერებს (188) და სხვა. კომპიზიტორის თხზულებათა პირველი სრული კრებული (25 ტომი) გამოვიდა ლაიფციგში [[1864]]-[[1888]], დამატებითი ტომების გამოსვლა ახლაც გრძელდება.

დიდი ტრადიცია აქვს  ბეთჰოვენის ნაწარმოებათა შესრულებას[[ საქართველო | საქართველოში]]. მისი საფორტეპიანო კონცერტები და სონატები პირველი [[ქართველები | ქართველი]] პიანისტის [[მიზანდარი, ალიოზ | ა. მიზანდარის]] რეპერტუარში შედიოდა. ქართულ საშემსრულებლო ხელოვნების ისტორიაში შევიდა [[1927]] წლის [[4 აპრილი]] თბილისში ბეთჰოვენის გარდაცვალების 100 წლისთავზე გამართული კონცერტი: "ახალგაზრდა ქართველ მუსიკოსთა საზოგადოების" სიმფონიურმა ორკესტრმა [[ფალიაშვილი, ივანე | ი. ფალიაშვილის]] დირიჟორობით საქართველოში პირველად შეასრულა ბეთჰოვენის მე-9 სიმფონია. [[ვირსალაძე, ანასტასია |  ანასტასია ვირსალაძემ]] 30-იან წლებში შეასრულა მე-4 და მე-5 საფორტეპიანო კონცერტები. ფართოდ აღინიშნა საიუბილეო თარიღები [[1950]] (სიმფონიური კონცერტების ციკლი [[დიმიტრიადი, ოდისეი | ო. დიმიტრიადის]] დირიჟორობით) და [[1970]], როდესაც პიანისტმა [[გაბუნია, ნოდარ | ნ. გაბუნიამ]] პირველად ქართულ საშემსრულებლო ხელოვნების ისტორიაში შეასრულა ბეთჰოვენის 32-ვე სონატა, ხოლო [[ვირსალაძე, ელისო | ე. ვირსალაძემ]] - კომპოზიტორის ხუთივე საფორტეპიანო კონცერტი.

[[კატეგორია:გერმანელები]]
