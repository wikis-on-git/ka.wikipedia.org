'''იოვანე ფუკარალისძე''', XII საუკუნის II ნახევრის [[ქართველები|ქართველი]] კალიგრაფი, ე.წ. [[ტბეთი|ტბეთის]] მეორე ოთხთავისა და წყაროსთავის სახარების ერთ-ერთი გადამწერი. 

მოღვაწეობდა სამხრეთ საქართველოში. ოთხთავი გადაწერილის [[1161]] წლის ახლო ხანებში, [[გიორგი III, საქართველოს მეფე |გიორგი III-ის]] მეფობაში, ტბეთის [[ეპისკოპოსი|ეპისკოპოსის]] [[პავლე მტბევარი|პავლე მტბევარის]] დაკვეთით. იოვანე ფუკარალისძეს წიგნის ბოლო ნაწილი, 279-318 ფურცლები, გადაუწერია, რომლებიც [[ზანდუკი|ზანდუკს]] (სარჩევს) შეიცავს. წყაროსთავის სახარება (25,1x17,9 სმ) გადაწერილია [[1195]] [[იოანე საფარელ-მტბევარი|იოანე საფარელ-მტბევარის]] ბრძანებით. გადაწერაში [[გიორგი სათაჲსძე|გიორგი სათაჲსძეც]] მონაწილეობდა. წიგნში ჩართული მახარებელთა გამოსახულებები სხვას შეუსრულებია. სახარება [[ბექა ოპიზარი|ბექა ოპიზრის]] მიერ მოჭედილ ვერცხლის ყდაშია ჩასმული. ორივე კალიგრაფის ხელი ძალიან ჰგავს ტბეთის ოთხთავის იოვანესეულ ნაწილს და მათი გარჩევა ერთმანეთისაგან ძნელია. სახარების ტექსტი "კლასიკური" [[ნუსხური|ნუსხურით]] ორ სვეტადაა გადაწერილი, ზომიერად დახრილი ხელით. ასოები მკაფიოა, ნაწერი - მშვიდი.


[[კატეგორია:ქართველები]]
[[კატეგორია:ქართველი კალიგრაფები]]
