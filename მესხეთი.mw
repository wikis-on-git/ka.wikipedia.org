'''მესხეთი''' ისტორიული სამხრეთ-დასავლეთ [[საქართველო|საქართველოს]] ზოგადი სახელწოდებაა. ანტიკური წყაროების მიხედვით ამ ტერიტორიას “მოსხიკე” (მოსხური ქვეყანა, [[მესხები|მესხების]] მხარე) ეწოდებოდა. აღსანიშნავია, რომ ძველი ქართული წყაროები “მესხეთს” არ ახსენებენ და ამ მხარის სახელწოდებად [[X]]-[[XVI]] სს-ში [[ზემო ქართლი]] იხმარებოდა. მის პარალელურად არსებობდა ტერმინები [[შიდა ქართლი]] და [[ქვემო ქართლი]]. ზემო ქართლი მოიცავდა [[მტკვარი|მტკვრის]] აუზის ზემო წელს და [[ჭოროხი|ჭოროხის]] აუზს მთლიანად. იგი სამხრეთიდან შემოფარგლული იყო მოსხური მთებით.


საუკუნეთა განმავლობაში მესხეთის ტერიტორიაზე სხვადასხვა ადმინისტრაციული და პოლიტიკური ერთეულები არსებობდა: [[დიაოხი]], ზაბახა, ვიტეროხი (ტომთა გაერთიანებები), კლარჯეთის, წუნდის და ოძრხის საერისთავოები, [[ქართველთა სამეფო]] ანუ [[ტაო-კლარჯეთის სამთავრო]], [[სამცხე-საათაბაგო]], [[ახალციხის საფაშო]].


მესხეთს მნიშვნელოვანი ადგილი ეკავა ქვეყნის პოლიტიკურ, ეკონომიკურ და კულტურულ ცხოვრებაში, რასაც გამოჩენილ ქართველთა სიტყვებიც ადასტურებს:


*“''მესხეთი არის აკვანი საქართველოს დიდებისა...''” – [[ჯანაშვილი, მოსე|მოსე ჯანაშვილი]].
*“''იქ გაფანტული კულტურის ნაშთები სულია ჩვენი ერისა''” – [[ვაჟა-ფშაველა]].
*“''აქ ოდითგანვე ჟღერდა სიტყვა ქართული რუსთაველისა ...''” – [[ვახუშტი ბაგრატიონი]].
*“''მესხეთი ქართველებისთვის ის არის სწავლა-განათლების საქმეში, რაც საბერძნეთი კაცობრიობისათვის''” - [[ჯანაშვილი, მოსე|მოსე ჯანაშვილი]].


ისტორიული მესხეთის ტერიტორია ([[სამცხე]], [[ჯავახეთი]], [[თორი]], [[კოლა]], [[არტაანი]], [[ერუშეთი]], [[შავშეთი]], [[კლარჯეთი]], [[ტაო]], [[სპერი]], [[ჭანეთი]]) ცენტრალიზებული ფეოდალური საქართველოს ერთ მესამედს შეადგენდა, რაც დაახლოებით 34,2 ათას კვ. კმ-ია. აქედან დღეისათვის 9,4 ათასი კვ.კმ საქართველოს შემადგენლობაშია მოქცეული, ხოლო დიდი ნაწილი [[თურქეთი|თურქეთის]] რესპუბლიკის ფარგლებშია.

[[კატეგორია:საქართველოს ისტორიულ-გეოგრაფიული მხარეები]]
