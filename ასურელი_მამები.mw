'''ასურელი მამები''', საეკლესიო მოღვაწეთა ჯგუფი, რომელიც VI საუკუნეში მოსულა [[საქართველო|საქართველოში]] [[სირია|სირიიდან]]. წყაროებში იხსენიებიან "ათორმეტი" ან "ათსამმეტი ასურელი მამანი". სინამდვილეში ისინი მეტნი იყვნენ და რიცხვი 12-13, როგორც ჩანს, საკრალური მნიშვნელობით არის აღებული.

ასურელი მამების საქართველოში მოღვაწეობის მიზანი ქრისტიანული რელიგიის დაცვა-განმტკიცება იყო. [[ჯავახიშვილი, ივანე|ი. ჯავახიშვილის]] მოსაზრებით, ასურელი მამები დიოფიზიტები იყვნენ, [[კეკელიძე, კორნელი|კ. კეკელიძე]]  მათ მონოფიზიტებად მიიჩნევდა. დადასტურებულია, რომ ამავე პერიოდში და ამავე მიზნით ალბანეთსა და სომხეთშიც ცავიდნენ სირიელი მოღვაწენი. საქართველოში ასურელი მამების წამოსვლის მოთავე და ხელმZღვანელი [[იოანე ზედაზნელი]] ყოფილა. პირველად VI საუკუნის I ნახევარში ქ. ანტიოქიიდან [[დავით გარეჯელი]] მოსულა, შემდეგ, VI საუკუნის შუა ხანებში, იოანე ზედაზნელი მოწაფეების თანხლებით, და ბოლოს, 70-იან წლებში კი აბიბოს ნეკრესელი.

ისტორიამ შემოინახა იმ ასურელი მამების სახელები, რომელთა მოღვაწეობამაც თვალსაჩინო კვალი დატოვა. ესენი არიან, გარდა ზემოთ დასახელებულებისა, [[შიო მღვიმელი]], [[იოესებ ალავერდელი]], [[ანტონ მარტყოფელი]], [[თადვოზ სტეფანწმინდელი]], [[პიროს ბრეთელი]], [[იასე წილკნელი]], [[სტეფანე ქიზიყელი ანუ ხირსელი]], [[ისიდორე სამტავნელი]], [[მიქაელ ულუმბოელი]], [[ზენონ იყალთოელი]], [[ელია დიაკონი]], აგრეთვე [[პიმენი]], [[ნათანე]] და [[იოანე (ასურელი მამა)|იოანე]].

აღმოსავლეთ საქართველოში ასურელი მამებმა მრავალი მონასტერი ააშენეს, ქარტველ წარმართულ მოსახლეობასა და ჩრდილოეთ კავკასიის ხალხებში ქრისტიანობა გაავრცელეს და ჩრდილოეთი მხარეები ეკლესიურად საქართველოს დაუქვემდებარეს. მათი საქმიანობა ხელს უწყობდა ქართული ფეოდალურ-ქრისტიანული კულტურის გავრცელება-განმტკიცებას, ნიადაგს უმზადებდა განმათავისუბლებელ ბრძოლებს ირანის წინააღმდეგ. განამტკიცებდა ბერძნულ-ბიზანტიული ორიენტაციას კულტურულ-პოლიტიკურ სფეროში.

დიდი იყო ასურელი მამების მოღვაწეობა სოციალურ-ეკონომიური შედეგიც. მათ მიერ დაარსებულმა სამონასტრო ცენტრებმა ხელი შეუწყვეს უდაბურ-უკაცრიელი ადგილების სამეურნეო ათვისებას. ამავე დროს ეს სავანეები ქართული მწიგნობრობისა და განათლების ცენტრებად იქცნენ. ასურელი მამების მრწამსი კი, რომელსაც უკიდურესად [[ასკეტიზმი]] ახასიათებდა, საქართველოში გავრცელდა და ასურელი მამებთა ინდივიდუალურ თვისებად დარჩა. ქართული ასკეტიზმი შედარებით ზომიერი იყო და უფრო ბერძნულს წააგავდა.

ასურელი მამების მოღვაწეობა საქართველოში ქრისტიანულ აღმოსავლეთთან, კერძოდ, სირიასთან, ტრადიციულ კულტურულ-რელიგიური ურთიერთობის გამოხატულება იყო. მათ შესახებ ფართო [[ჰაგიოგრაფი|ჰაგიოგრაფიული]] ლიტერატურა შეიქმნა ([[ასურელ მამათა ცხოვრებანი]]).
