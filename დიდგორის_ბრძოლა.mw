'''დიდგორის ბრძოლა''' (1121 წლის 12 აგვისტო)[[ქართული]]  მხედრობის უდიდეს გამარჯვებადაა მიჩნეული. ''ძლევაჲ საკვირველი'', როგორც ამ ბრძოლას მემატიანემ უწოდა, [[დიდგორი|დიდგორის]] ველზე ([[თბილისი]]ს მახლობლად) გაიმართა და [[მაჰმადიანი|მაჰმადიანთა]] გაერთიანებული ლაშქრის სრული განადგურებით დასრულდა.


== ბრძოლის წინაპირობა ==


XI-XII საუკუნეების მიჯნაზე ქართველთა წმინდა მეფის [[დავით აღმაშენებელი|დავით აღმაშენებლის]] მიერ გატარებულმა გაბედულმა პოლიტიკამ თანდათან თურქ-სელჩუკებისაგან  გამოიხსნა დარბეული, გაპარტახებული ქვეყანა: 1099 წელს დავით IV-მ ხარკი შეუწყვიტა სულთანს, შემდეგ შეუდგა ქართული მიწა-წყლის სრული გაერთიანებისათვის ბრძოლას, აიღო ზედაზენი, შემოიერთა [[კახეთი|კახეთ]]-[[ჰერეთი]], [[სამშვილდე]], [[გიში]], [[რუსთავი]], [[ლორე]]. დამპყრობელთა ხელში მხოლოდ თბილისი და [[დმანისი]] რჩებოდა.

ჩრდილოეთში, [[საქართველო|საქართველოს]] სახით, ახალი სამხედრო და პოლიტიკური ძალის აღზევება, მაშინ როდესაც დასავლეთით ახლად შექმნილი ჯვაროსნული სახელმწიფოებთან განუწყვეტელი ომი მიმდინარეობდა, მეტად სახიფათო იყო [[სელჩუკები|თურქ-სელჩუკებისათვის]]. საინტერესოა, რომ ამ დროს მცირე აზიაში ძალთა მყიფე თანაფარდობა სუფევდა, რადგან არც [[მუსლიმანები|მუსლიმანებს]], არც [[ჯვაროსნები|ჯვაროსნებს]] შორის ერთობა, ერთიანი ხელმძღვანელობა არ არსებობდა. მაგრამ, როდესაც სელჩუკებსა და [[არაბები|არაბებს]] შორის გაერთიანება შედგა, მისი პირველი დარტყმა საქართველოს წინააგმდეგ მიიმართა. როგორც ჩანს [[სულთანი|სულთან]] [[მაჰმუდ II|მაჰმუდ II-სა]] და მის მოკავშირეებს სურდათ სწრაფი იერიშით დაემარცხებინათ, გაენადგურებინათ [[დავით IV]], რათა ჩრდილოეთიდან დაცულებს შეერთებული ძალები ჯვაროსნების განსადევნად მიემართათ. 



== ბრძოლა ==

სელჯუკებს [[ილღაზი|ართუკიდ ნაჯმ ად-დინ ილღაზი]] სარდლობდა, რომელსაც დიდი სახელი ჰქონდა მოპოვებული ჯვაროსნებთან ბრძოლებში.

მაჰმადიანთა ლაშქრის რაოდენობა სხვადასხვა ცნობების მიხედვით მერყეობს 100-150 ათასიდან ([[არაბული]], [[სპარსული]] და [[თურქული]] წყაროების თანახმად) 600-800 ათასამდე (ქართული, [[ევროპული]] და [[სომხური]] წყაროების თანახმად). 

მოკავშირეთა დარტყმა სწრაფი, გადამწყვეტი, თავზარდამცემი უნდა ყოფილიყო. სწორედ ამიტომ შეკრიბეს საუკეთესო ცხენოსანი მეომრები [[ეგვიპტე|ეგვიპტიდან]] კავკასიამდე. თურქული [[კავალერია]] იმ დროის განთქმული სამხედრო ძალა იყო.   

დავით IV-ის განკრგულებაში 56 ათასი მეომარი იყო. აქედან 40 ათასი [[ქართველი]] იყო, 15 ათასი [[ყივჩაღი]], 500 ოსი და 300 [[ფრანგი|”ფრანგი”]] ([[ევროპელი]]).

როგორც ჩანს ბრძოლა ქართველთა მიერ დაგეგმილ ადგილას მოხდა, ვინაიდან სამეფო ლაშქრის პოზიციები წინასწარ იყო გამაგრებული. ბრძოლის დაწყებამდე ქართველთა რიგებს რჩეულ მხედართა ორასკაციანი რაზმი გამოეყო, რომელმაც მოულოდნელი იერიში მიიტანა მტერზე, რამაც კოალიციური ლაშქრის საბრძოლო წყობა დაარღვია. 

ამით ისარგებლა დავით მეფემ და ვაჟთან, დემეტრესთან, ერთად, ქართველთა მთავარ ძალებს შეტევაში წაუძღვა. ქართველი რაინდები და მათი თანამებრძოლები [[წინა აზია|წინა აზიის]] საუკეთესო მხედრობას შეებნენ.

უაღრესად სისხლისმღვრელი შეტაკება მხოლოდ სამ საათს გაგრძელდა. ილღაზის ლაშქარი სასტიკად დამარცხდა და უკუიქცა. ამით ბრძოლა არ დასრულებულა. დამარცხებულებს თბილისისა თუ დმანისისათვის თავის შეფარებისა და ძალების აღდგენის საშუალება არ მისცეს. დევნა 8 დღეს გაგრძელდა...

საქართველოში ლაშქრობამ მაჰმადიანთა მხედრობის 90% შეიწირა. დაჭრილმა ილღაზიმ, რამდენიმე სარდალსა და ოციოდე მხედართან ერთად, გაქცევა მოახერხა.
 																								
== ბრძოლის შედეგები ==
															
დიდგორის ბრძოლას უდიდესი პოლიტიკური და სამხედრო მნიშვნელობა ჰქონდა: ერთის მხრივ მაჰმადიანთა [[კოალიცია]] დაირღვა, მისი ლაშქარი კი პირწმინდად განადგურდა. მეორეს მხრივ გაოცებულ თანამედროვეებს საქართველო წარუდგა, როგორც რეგიონის ერთ-ერთი უძლიერესი [[სახელმწიფო]].

ამ გამარჯვებამ შესაძლებელი გახადა ქვეყნის საბოლოო გათავისუფლება (1122 წელს თბილისი, 1123 წელს კი დმანისი [[სამეფო|სამეფოს]] შეუერთდნენ) და დასაბამი მისცა [[ოქროს ერა|ოქროს ერას]] [[საქართველოს ისტორია|საქართველოს ისტორიაში]]. 	

ნიშანდობლივია, რომ კიდევ ასი წლის განმავლობაში საქართველო არც ერთ მნიშვნელოვან ბრძოლას არ წააგებს.
