[[Image:Georgia-DavidIV.jpg|thumb|right|200px|ფრესკა [[გელათის მონასტერი|გელათის მონასტრიდან]]]]
'''დიდგორის ბრძოლა''' (1121 წლის 12 აგვისტო) [[ქართული]]  მხედრობის უდიდესი გამარჯვებაა. ''ძლევაჲ საკვირველი'', ასე  უწოდებს ამ ბრძოლას მემატიანე , [[დიდგორი|დიდგორის]] ველზე ([[თბილისი|თბილისის ]]მახლობლად) გაიმართა და [[მაჰმადიანი|მაჰმადიანთა]] გაერთიანებული ლაშქრის სრული განადგურებით დასრულდა.


==  წინაპირობა ==


XI-XII საუკუნეების მიჯნაზე ქართველთა წმინდა მეფის [[დავით აღმაშენებელი|დავით აღმაშენებლის]] მიერ გატარებულმა გაბედულმა [[პოლიტიკა|პოლიტიკამ]] თანდათან [[სელჩუკები|თურქ-სელჩუკებისაგან]]  გამოიხსნა დარბეული, გაპარტახებული ქვეყანა: 1099 წელს დავით IV-მ ხარკი შეუწყვიტა [[სულთანი|სულთანს]], შემდეგ შეუდგა ქართული მიწა-წყლის სრული გაერთიანებისათვის ბრძოლას, აიღო [[ზედაზენი]], შემოიერთა [[კახეთი|კახეთ]]-[[ჰერეთი]], [[სამშვილდე]], [[გიში]], [[რუსთავი]], [[ლორე]]. დამპყრობელთა ხელში თბილისი და [[დმანისი]] რჩებოდა.

ჩრდილოეთში, [[საქართველო|საქართველოს]] სახით, ახალი სამხედრო და პოლიტიკური ძალის აღზევება, მაშინ როდესაც დასავლეთით ახლად შექმნილ [[ჯვაროსნული სახელმწიფოები|ჯვაროსნულ სახელმწიფოებთან]] განუწყვეტელი ომი მიმდინარეობდა, მეტად სახიფათო იყო თურქ-სელჩუკებისათვის. საინტერესოა, რომ ამ დროს [[მცირე აზია|მცირე აზიაში]] ძალთა მყიფე თანაფარდობა სუფევდა, რადგან არც [[მუსლიმანები|მუსლიმანებს]], არც [[ჯვაროსნები|ჯვაროსნებს]] შორის ერთობა, ერთიანი ხელმძღვანელობა არ არსებობდა. მაგრამ, როდესაც სხვადასხვა სელჩუკ და [[არაბები|არაბებს]] სახელმწიფოებს შორის გაერთიანება შედგა, მისი პირველი დარტყმა საქართველოს წინააგმდეგ მიიმართა. როგორც ჩანს [[სულთანი|სულთან]] [[მაჰმუდ II|მაჰმუდ II-სა]] და მის მოკავშირეებს სურდათ სწრაფი იერიშით დაემარცხებინათ, გაენადგურებინათ [[დავით IV]], რათა ჩრდილოეთიდან დაცულებს შეერთებული ძალები ჯვაროსნების წინააღმდეგ მიემართათ. 



== ბრძოლა ==

სელჯუკებს [[ილღაზი|ართუკიდ ნაჯმ ად-დინ ილღაზი]] სარდლობდა, რომელსაც დიდი სახელი ჰქონდა მოპოვებული ჯვაროსნებთან ბრძოლებში.

მაჰმადიანთა ლაშქრის რაოდენობა სხვადასხვა ცნობების მიხედვით მერყეობს 100-150 ათასიდან ([[არაბული]], [[სპარსული]] და [[თურქული]] წყაროების თანახმად) 600-800 ათასამდე (ქართული, [[ევროპული]] და [[სომხური]] წყაროების თანახმად). 

მოკავშირეთა დარტყმა სწრაფი, გადამწყვეტი, თავზარდამცემი უნდა ყოფილიყო. სწორედ ამიტომ შეკრიბეს საუკეთესო ცხენოსანი მეომრები [[ეგვიპტე|ეგვიპტედან]] [[კავკასია|კავკასიამდე]]. თურქული [[კავალერია]] იმ დროის განთქმული სამხედრო ძალა იყო.   

დავით IV-ის განკრგულებაში 56 ათასი მეომარი იყო. ამათგან 40 ათასი [[ქართველი]], 15 ათასი [[ყივჩაღი]], 500 ოსი და 300 [[ფრანგი|”ფრანგია”]] ([[ევროპელი]]).

როგორც ჩანს ბრძოლა ქართველთა მიერ დაგეგმილ ადგილას მოხდა, ვინაიდან სამეფო ლაშქრის პოზიციები წინასწარ იყო გამაგრებული. ბრძოლის დაწყებამდე ქართველთა რიგებს რჩეულ მხედართა ორასკაციანი რაზმი გამოეყო და მოულოდნელი იერიში მიიტანა მტერზე, რამაც [[კოალიცია|კოალიციური]] ლაშქრის საბრძოლო წყობა დაარღვია. 

ამით ისარგებლა დავით მეფემ და ვაჟთან, დემეტრესთან, ერთად, ქართველთა მთავარ ძალებს შეტევაში წაუძღვა. ქართველი რაინდები და მათი თანამებრძოლები [[წინა აზია|წინა აზიის]] საუკეთესო მხედრობას შეებნენ.

უაღრესად სისხლისმღვრელი შეტაკება მხოლოდ სამ საათს გაგრძელდა. ილღაზის ლაშქარი სასტიკად დამარცხდა და უკუიქცა. ამით ბრძოლა არ დასრულებულა. დამარცხებულებს თბილისისა თუ დმანისისათვის თავის შეფარებისა და ძალების აღდგენის საშუალება არ მისცეს. დევნა 8 დღეს გაგრძელდა...

საქართველოში ლაშქრობამ მაჰმადიანთა მხედრობის 90% შეიწირა. დაჭრილმა ილღაზიმ, რამდენიმე სარდალსა და ოციოდე მხედართან ერთად, გაქცევა მოახერხა.
 																								
== შედეგები ==
															
დიდგორის ბრძოლას უდიდესი პოლიტიკური და სამხედრო მნიშვნელობა ჰქონდა: ერთის მხრივ მაჰმადიანთა მძლავრი კოალიცია დაირღვა, მისი ლაშქარი კი პირწმინდად განადგურდა. მეორეს მხრივ გაოცებულ თანამედროვეებს საქართველო წარუდგა, როგორც რეგიონის ერთ-ერთი უძლიერესი სახელმწიფო.

ამ გამარჯვებამ შესაძლებელი გახადა ქვეყნის საბოლოო გათავისუფლება (1122 წელს თბილისი, 1123 წელს კი დმანისი [[სამეფო|სამეფოს]] შეუერთდნენ) და დასაბამი მისცა [[ოქროს ხანა|ოქროს ხანას]] [[საქართველოს ისტორია|საქართველოს ისტორიაში]]. 	

ნიშანდობლივია, რომ კიდევ ასი წლის განმავლობაში საქართველო არც ერთ მნიშვნელოვან ბრძოლას არ წააგებს.
