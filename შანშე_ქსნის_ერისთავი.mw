'''შანშე ქსნის ერისთავი''' (* XVII საუკუნის მიწურული ―   † [[1753]] ), [[ქართლ-კახეთის სამეფო|ქართლ-კახეთის სამეფოს]] პოლიტიკური მოღვაწე. [[1718]] წლიდან [[ქსნის საერისთავო|ქსნის]] [[ერისთავი]]. 

[[1719]] [[ვახტანგ VI|ვახტანგ VI-ს]] აუჯანყდა. დამარცხებული შანშე ქსნის ერისთავი იმერეთში გადაასახლეს. იქიდან გაქცევის შემდეგ [[1720]] კვლავ აჯანყდა ვახტანგის წინააღმდეგ. დამარცხებულმა შანშემ მეფეს ერთგულება შეჰფიცა, რაც ბოლომდე დაიცვა. [[1723]], როცა ქართლ-კახეთში ოსმალთა ბატონობა დამყარდა, შანშე ქსნის ერისთავი სხვა თავადებთან ერთად ოსმალებს მიუვიდა, მაგრამ მალე მათაც აუჯანყდა. [[1735]] წლიდან, როცა ოსმალობა ყიზილბაშობამ შეცვალა, შანშე ქსნის ერისთავი [[ამილახვარი, გივი ანდუყაფარის ძე|გივი ამილახვართან]] და  [[აბაშიძე, ვახუშტი|ვახუშტი აბაშიძესთან]] ერთად სათავეში ჩაუდგა ანტიირანულ აჯანყებას, გაამაგრა  ქსნის სარისთავოს მტავარი ციხესიმაგრეები და ხან პირდაპირი შებმით და ხან პარტიზანული თავდასხმებით სპარსელებს დიდ ზარალს აყენებდა. [[1737]] ირანის ლაშქარმა იკორთან დაამარცხა შანშე, რომელიც იმერეთში გადაიხვეწა, შემდეგ კი რუსეთში წავიდა. მას რუსეთის ხელმწიფისათვის [[ბაქარი|ბაქარ ვახტანგის ძის]] სამშობლოში დაბრუნება უნდა ეთხოვა. წარუმატებელი მისიის შემდეგ შანშე ქსნის ერისთავი თავის მამულში დაბრუნდა და კვლავ განაგრძო ბრძოლა ყიზილბაშთა წინააღმდეგ. შანშეს ბრძოლის მეთოდები (დაღესტნელთა გამოყენება) მალე მიუღებელი გახდა ქართველებისათვის, ამიტომ ირანელებმა ქსნის საერისთავო ადვილად დაიმორჩილეს და გივი ამილახვარს გადასცეს. შანშემ ახალციხის ფაშას შეაფარა თავი. ნადირ-შაჰის მოთხოვნით ის ირანში გაისტუმრეს, სადაც შაჰმა ჯერ დარუბანდის, ხოლო შემდეგ მაშათის ციხეში გამოაწყვდია. [[1745]] თვალებდათხრილი შანშე თბილისში დააბრუნეს, სადაც ორი წელი დაჰყო. [[1747]] მას კვლას მისცეს ქსნის ერისთავობა. შანშე შემდეგში მტრობდა [[ერეკლე II|ერეკლე II-ს]] და [[თეიმურაზ II|თეიმურაზ II-ს]]. ორგულობის გამო შეიპყრეს და მიიყვანეს თბილისს, სადაც გარდაიცვალა.

[[კატეგორია:ქართველები]]
[[კატეგორია:ქართველი პოლიტიკური მოღვაწეები]]
[[კატეგორია:გარდაცვლილი 1753]]
