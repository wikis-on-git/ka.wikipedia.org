[[სურათი:Davoust l.jpg|thumb|150px|ლუი-ნიკოლა დავუ]]

'''ლუი-ნიკოლა დ’ავუ'''  (''[[ფრანგ.]]'': Louis-Nicolas d'Avoût), ''იგივე'' '''დავუ''' (''[[ფრანგ.]]'': Davoût), '''აუერშტეტის [[ჰერცოგი]], ეკმიულის და იმპერიის თავადი]] ''' (''[[ფრანგ.]]'': duc d'Auerstedt, prince d'Eckmühl et de l'empire) (* [[10 მაისი]] [[1770]], [[ანუ]], [[ბურგუნდია]]; † [[1 ივნისი]] [[1823]], [[პარიზი]]) - ფრანგი სახელმწიფო და სამხედრო მოღვაწე, [[საფრანგეთის პერი]], [[საფრანგეთის მარშალი]]. იგი ითვლება [[ნაპოლეონ I]]-ის ერთ-ერთ საუკეთესო გენერლად. მისი სიმკაცრისა და დისციპლინისადმი მეტსახელად „რკინის მარშალი“ შეარქვეს, ხოლო [[ჰამბურგი|ჰამბურგის]] გუბერნატორობის დროს ([[1813]]-[[1814]]) გამოჩენილი სისასტიკისათვის - „ჰამბურგის რობესპიერი“.


==ბიოგრაფია==
დავუ არისტოკრატული და მდიდარი ოჯახის წარმომადგენელი იყო და ნაპოლეონთან ერთად სწავლობდა [[ბრიენი|ბრიენის]] კადეტთა სასწავლებელში. [[1788]] წელს მან სამხედრო სამსახური დაიწყო [[ლეიტენანტი|ლეიტენანტის]] წოდებით ერთ-ერთ კავალერისთა პოლკში. საფრანგეთის რევოლუციას დავუ აღფრთოვანებით შეხვდა და მიუხედავად არისტოკრატული წარმომავლობისა რევოლუციონერთა რიგებში ჩადგა. [[1791]] წელს იგი მოხალისეთა ბატალიონის მეთაური გახდა. იგი წარმატებით იბრძოდა [[ჟემაპი|ჟემაპთან]] და [[ნეერვინდენი|ნეერვინდენთან]] გენერალ [[დიუმურიე, შარლ-ფრანსუა|დიუმურიეს]] ხელქვეით. [[1793]] წლის ივლისში მას ბრიგადის [[გენერალი|გენერლის]] სამხედრო წოდება მიენიჭა, თუმცა იძულებული გახდა არმია დაეტოვებინა, ვინაიდან ახალი რევოლუციური დეკრეტის მიხედვით ყოფილ არისტოკრატებს სამხედრო სამსახური ეკრძალებოდათ.

9 თერმიდორის შემდეგ იგი აღდგენილ იქნა თავის ყოფილ რანგში „მოზელის არმიაში”, [[1795]] წელს იბრძოდა გენერალ [[პიშეგრიუ, ჟან-შარლ|პიშეგრიუს]] ხელქვეით „რაინის არმიაში“ და [[მანჰაიმი|მანჰაიმის]] აღების დროს ტყვედ ჩავარდა. დავუ მალე გაცვლილ იქნა გერმანელ გენერალში და [[1796]] წლის [[20 აპრილი|20 აპრლის]] თავი გამოიჩინა გენერალ [[მორო, ჟან-ვიქტორ|მოროს]] ხელქვეით მდინარე [[რაინი|რაინის]] გადალახვისას.

დავუ იბრძოდა ნაპოლეონის [[ნაპოლეონის იტალიური ლაშქრობა|იტალიურ არმიაში]] და [[ნაპოლეონის ეგვიპტის ექსპედიცია|ეგვიტის ექსპედიციაში]], რომლის დროსაც მან, როგორც კავალერიის გენერალმა ბონაპარტის ნდობა მოიპოვა. [[1800]] წელს მას დივიზიის გენერლის სამხედრო წოდება მიენიჭა და დაინიშნა „იტალიური არმიის“ კავალერიის სარდლად. [[ბრძოლა მარენგოსთან|მარენგოსთან ბრძოლის]] შემდეგ იგი კონსულის გვარდიის გრენადერთა სარდალად, ხოლო ნაპოლეონის ტახტზე ასვლის შემდეგ იმპერატორის გვარდიის მთავარსადლად დაინიშნა და საფრანგეთის მაშრლის სამხედრო წოდება მიენიჭა.

[[1805]] წლის ოქტომბერში ავსტრიის წინააღმდეგ ომში იგი საფრანგეთის არმიის მე-3 კორპუსს და [[ბრძოლა აუსტერლიცთან|აუსტერლიცის ბრძოლაში]] არმიის მარჯვენა ფლანგს სარდლობდა. [[1806]] წლის ოქტომბერში თავისი კორპუსით დავუ დამოუკიდებლად მოქმედებდა [[პრუსია|პრუსიის]] წინააღმდეგ და იმავე წლის [[14 ოქტომბერი|14 ოქტომბერს]] მათი მთავარი ძალები დაამარცხა [[ბრძოლა იენასთან და აუერშტეტთან|იენასთან და აუერშტეტთან]]. ამ გამარჯვების აღსანიშნავად ნაპოლეონმა მას აუერშტეტის ჰერცოგის ტიტული უბოძა. შემდგომში დავუმ მონაწილეობა მიიღო აღმოსავლეთ პრუსიაში წარმოებულ ბრძოლებში [[ბრძოლა პრუსიულ აილაუსთან|პრუსიულ აილაუსთან]], ჰაილსბერგთან და [[ფრიდლანდის ბრძოლა|ფრიდლანდთან]], რის შემდეგაც იგი [[ვარშავის დიდი საჰერცოგო|ვარშავის დიდი საჰერცოგოს]] გენერალ-გუბერნატორად დაინიშნა.

ავსტრიის წინააღმდეგ ახალ ომში [[1809]] წლის  [[22 აპრილი|22 აპრილს]] მან ბრწყინვალე გამარჯვებას მიაღწია [[ბრძოლა ეკმიულთან|ეკმიულთან ბრძოლაში]], ხოლო [[ბრძოლა ვაგრამთან|ვაგრამთან ბრძოლაში]] სარდლობდა ნაპოლეონის არმიის მარჯვენა ფლანგს და თავისი შემოვლითი მანევრით უდიდესი წვლილი შეიტანა ფრანგების გარაჯვებაში. ამ დამსახურების გამო ბონაპარტმა ავტრისთან ზავის დადების შემდეგ ლუი-ნიკოლა დავუს ეკმიულის თავადის ტიტული უბოძა და [[1811]] წელს [[ელბა|ელბის]] შესართავების დეპარტამენტების გენერალ-გუბერნატორად დანიშნა.

[[ნაპოლეონის რუსეთზე ლაშქრობა|რუსული კამპანიის]] დროს დავუ არმიის 1-ელ კორპუსს სარდლობდა [[1812]] წლის [[23 ივლისი|23 ივლისს]] [[ბრძოლა მოგილევთან|მოგილევთან]] ბრძოლაში დაამარცხა [[ბაგრატიონი, პეტრე ივანეს ძე|პ. ბაგრატიონი]]. [[27 ივლისი|27 ივლისს]] [[ბრძოლა ვიტებსკთან (1812)|ვიტებსკთან ბძოლაში]] თავისი არმიის მოქნილი ტაქტიკური სვლით გენერლების დოხტუროვის და ბაგრატიონის კორპუსები ჩამოაშორა [[ბარკლაი დე ტოლი, მიხაილ ბოგდანოვიჩ|ბარკლაი დე ტოლის]] დასავლეთის არმიას. “დიდი არმიის” უკანდახევის დროს მან თავისი კორპუსის ნარჩენებს თავი [[საქსონია|საქსონიაში]] მოუყარა და მდ. ელბის ქვემო დინებისაკენ გადაისროლა. [[1813]] წლის [[31 მაისი|31 მაისს]] დავუმ აიღო აქამდე გენერალ [[ტეტენბორნი, ფრიდრიხ კარლ ფონ| ფრიდრიხ კარლ ფონ ტეტენბორნის]] მიერ კონტროლირებადი ქალაქი [[ჰამბურგი]] და საფრანგეთის ღალატის საფასურად 48 მილიონი ფრანკი რეპერაცია დააკისრა. ამ ჯარიმის ამოღებისას დავუმ უკიდურესი სისასტიკით გამოიჩინა თავი. მაგ.: [[1813]] წლის [[5 ნოემბერი|5 ნოემბერს]] მისი ბრძანებით ჰამბურგის ბანკი დააცარიელეს და 7.489.343 მარკა ამოიღეს. იმავე წლის მიწურულს, მას შემდეგ რაც რამდენიმე მოჯანყე სახალხოდ დახვრიტეს, 20.000-ზე მეტი ჰამბურგელი მოსახლე ქალაქიდან გააძევეს და 8.000-მდე სახლი დაწვეს.

დავუმ ერთ-ერთი დიდ სამხედრო მიღწევად ითვლება მის მიერ ჰამბურგის დაცვა მოკავშირეთა არმიების წინააღმდეგ, რომლებმაც ქალაქი ალყაში მოაქციეს და ერთი წლის განმავლობაში შეტევას შეტევაზე ახორციელებდნენ. დავუმ ჰამბურგი მხოლოდ [[1814]] წლის [[31 მაისი|31 მაისს]] დატოვა, მას შემდეგ რაც ნაპოლეონი ტახტიდან გადადგა და [[ლუი XVIII (საფრანგეთი)|ლუი XVIII]]-ემ კაპიტულაცია მას პირადად უბრძანა.

ნაპოლეონის 100-დღიანი მმართველობის დროს იგი სამხედრო მინისტრი იყო, თუმცა [[ბრძოლა ვატერლოოსთან|ვატერლოოსთან]] ნაპოლეონის დამარცხების შემდეგ გადაუდგა ამ უკანასკნელს და [[3 ივლისი|3 ივლისს]] [[ბლიუხერი, გებჰარდ ლებერეხტ|ბლიუხერს]] და [[უელსლი, ართურ (1-ელი ჰერცოგი ველინგტონი)|ველინგტონს]] შეუერთდა. [[14 ივლისი|14 ივლისს]] დავუმ ფრანგული არმია მდ. [[ლუარა|ლუარის]] სამხრეთით გადაიყვანა, სარდლობა მარშალ მაკდონალდს გადასცა და ლუი XVIII ჩაბარდა. [[1819]] წელს მეფემ იგი [[საფრანგეთის პერი|საფრანგეთის პერის]] რანგში აიყვანა. ლუი-ნიკოლა დავუ [[1823]] წლის [[1 ივნისი|1 ივნისს]] გარდაიცვალა.



==ლიტერატურა==
• Gallagher, John G.: The iron marshal :a biography of Louis N. Davout. - London :Greenhill, 2000
• Hulot, Frédéric: Le maréchal Davout. - Paris :Pygmalion, 2003
• Die Marschälle Napoleons I. von Désiré Lacroix, Übertragen von Oskar Marschall von Bieberstein; Verlag von Heinrich Schmidt & Carl Günther, 1898
• Marschälle, Generale, Soldaten Napoleons I. von Carl Bleibtreu, 2. Aufl., Verlag Alfred Schall, Berlin, vor 1911




[[de:Louis-Nicolas Davout]]
[[en:Louis Nicolas Davout]]
[[fr:Louis Nicolas Davout]]
[[ja:ルイ＝ニコラ・ダヴー]]
[[pl:Louis Nicolas Davout]]
[[sv:Louis Nicolas Davout]]
