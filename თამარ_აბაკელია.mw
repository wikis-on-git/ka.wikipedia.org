'''აბაკელია, თამარ''' გრიგოლის ასული (19 აგვისტო. [[1 სექტემბერი]], [[1905]], დაბა [[ხონი]] ―   †   [[14 მაისი]], [[1953]], [[თბილისი]]), ქართველი მოქანდაკე, გრაფიკოსი, თეატრისა და კინოს მხატვარი. საქართველოს ხელოვნების დამსახურებული მოღვაწე ([[1942]]). დაამთავრა თბილისის სამხატვრო აკადემია ([[1929]]), იყო [[ნიკოლაძე, იაკობ | ი. ნიკოლაძისა]] და [[კანდელაკი, ნიკოლოზ | ნ. კანდელაკის]] (ქანდაკება), [[ლანსერეს, ევგენი | ე. ლანსერესა]] და [[შარლემანი, იოსებ | ი. შარლემანის]] (გრაფიკა) მოწაფე. [[1938]]-იდან იქვე ეწეოდა პედაგოგიურ მოღვაწეობას. იყო "სარმას" წევრი. აბაკელიას შემოქმედებისათვის დამახასიათებელია ფორმის უზადო გრძნობა, ძლიერი დინამიკური ნახატი, მაღალი პროფესიული ოსტატობა, კომპოზიციის უტყუარი ალღო. აბაკელიას მნიშვნელოვანი სკულპტურული ნამუშევრებიდან აღსანიშნავია რელიეფური ფრიზი (5 კომპოზიცია): "ბათუმის დემონსტრაცია", "ოქტომბერი საქართველოში", "საქართველოს ინდუსტრია", "სოფლის მეურნეობა საქართველოში" და "ბედნიერი ცხოვრება" (ქვა, [[1936]]-[[1937]]), ყოფილი მარქსიზმ-ლენინიზმის ინსტიტუტის საქართველოს ფილიალის შენობის ფასადი, თბილისი ; ეს ნამუშევარი 30-იანი წლებში საქართველოში მონუმენტური-დეკორატიული ქანდაკების პირველი მნიშვნელოვანი ნიმუშია; მეორე მსოფლიო ომის თემაზე შესრულებული კომპოზიცია "შურს ვიძიებთ!" ([[1944]], ბრინჯაო, საქართველოს ხელოვნების სახელმწიფო მუზეუმი, თბილისი); [[ლესია უკრაინკა | ლესია უკრაინკას]] ძეგლი ([[1952]], ბრინჯაო, სურამი) და სხვა. გრაფიკული ნამუშევრებიდან აღსანიშნავია "იმერელი ბიჭი" (1928), "ბროწეულის კრეფა" ([[1930]]), "ბედნიერი ოჯახი" ([[1936]]), "რთველი" ([[1946]], საქართველოს ხელოვნების მუზეუმი, თბილისი). აბაკელიამ საქართველოს მხატვრებს შორის ერთ-ერთმა პირველმა დაასურათა ვეფხისტყაოსანი (1930-იანი წწ., ხელნაწერთა ინსტიტუტი, თბილისი). მისი დეკორატიული-სიბრტყობრივად აგებული კომპოზიციები, რომლებშიც ყურადღება გამახვილებულია მოცულობითად, სკულპტურულად გადაწყვეტილ ფიგურებზე, ეპიკურ-რომანტიკულ განწყობილებას ქმნის. მასვე ეკუთვნის "დავით სასუნცის" (1939) და [[ვაჟა-ფშაველა |ვაჟა-ფშაველას]] პოემების ([[1947]], საქართველოს სურათების გალერეა, თბილისი) ილუსტრაციაები. გააფორმა სპექტაკლები: ს. კლდიაშვილის "ირმის ხევი" ([[1945]]), კ. კალაძის "ლალი" (1945, კ. მარჯანიშვილის სახელობის თეატრი); კინოფილმები: "არსენა" (1937), "გიორგი სააკაძე" (1941-1942), "დავით გურამიშვილი" (1945). მიღებული აქვს სახელმწიფო ჯილდოები. დაკრძალულია მწერალთა და საზოგადო მოღვაწეთა დიდუბის პანთეონში.

[[კატეგორია:ქართველები]]
