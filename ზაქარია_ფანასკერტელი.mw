'''ზაქარია ფანასკერტელი''', XII-XIII საუკუნეების სამხრეთ საქართველოს წარჩინებული ფეოდალი. [[შავშეთი|შავშეთის]] ფეოდალური საგვარეულოს - ასპანისძეთა წარმომადგენელი. [[ფანასკერტელები|ფანასკერტელთა]] ფეოდალური სახლის ფუძემდებელი. XII საუკუნის 80-იან წლებში, როგორც ჩანს, იგი [[ტაო|ტაოს]] გამგებლის და შავშეთ-კლარჯეთის დიდი ფეოდალის [[გუზანი|გუზან აბულასანისძე]] ტაოსკარელის ყმა-ვასალი იყო. ფანასკერტელი აღზევდა მას შემდეგ, რაც დიდი სამსახური გაუწია [[თამარი|თამარ]] მეფეს მეამბოზე გუზანის წინააღმდეგ ბრძოლაში. "ლაშა-გიორგის დროინდელი მემატიანის" ცნობით, ზაქარიამ შეიპყრო გუზანი და მიჰგვარა მეფეს. როგორც ჩანს, სწორედ ამ დროს უწზალობა თამარმა ფანასკერტელს სამამულედ ციხე-ქალაქი [[ფანასკერტი]], რის შემდეგადაც ასპანისძეთა ეს განშტოება იწოდა ფანასკერტელებად.  თამარის მეორე ისტორიკოსის ცნობით, ფანასკერტელი მონაპირეობდა შავშეთიდან [[სპერი|სპერამდე]], ე.ი. მისი საერისთავო ხელისუფლება ვრცელდებოდა შავშეთ-კლარჯეთ-ტაო-სპერზე. იმავე ისტორიკოსის ცნობით, ფანასკერტელი იყო სახელოვანი მოლაშქრე. მას აუღია [[ბანა]], [[ხახული]] და სხვა მრავალი ციხე და ადგილი. ფანასკერტელის არც წინაპრებზე და არც შთამომავლობაზე წყაროებში არ შემოგვრჩენია ცნობები. გამოთქმულია მოსაზრება, რომ შესაძლებელია მისი მშობლები იყვნენ XII საუკუნის ერთი ხელნაწერის მინაწერში მოხსენიებულია "პატრონი ასპან და მისი მეუღლე ელენე" (დ. ბერძენიშვილი). ასევე შესაძლებელია მისი შვილი (ან შვილიშვილი) იყოს XIII საუკუნის II ნახევრის მოღვაწე  [[ფანასკერტელი, გრიგოლ|გრიგოლ ფანასკერტელი]].

[[კატეგორია:ქართველები]]
