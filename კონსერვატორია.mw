'''კონსერვატორია''' (იტალ. conservatorio, თავდაპირველი მნიშვნელობით - თავშესაფარი < ლათ. conservo ვინახავ), უმაღლესი მუსიკალური სასწავლო დაწესებულება, რომელიც ამზადებს ხელოვნების სპეციალისტებს: შემსრულებლებს (ინსტრუმენტალისტებს, ვოკალისტებს, დირიჟორებს, კომპოზიტორებს, მუსიკათმცოდნეებს). XVI ს-ში კონსერვატორიას უწოდებდნენ ობოლ და უპატრონო ბავშვთა თავშესაფარს, სადაც მათ ხელობას ასწავლიდნენ (პირველი კონსერვატორია ნეაპოლში [[1537]]), XVII ს-ში ასეთ თავშესაფარში შემოიღეს მუს. სწავლება. XVIII ს-ში [[იტალია|იტალიაში]] კონსერვატორიები მნიშვნელოვან როლს თამაშობდნენ მუსიკოს-შემსრულებელთა და კომპოზიტორთა მომზადებაში.  აქ სწავლობდნენ ევროპის სხვა ქვეყნების მუსიკოსებიც. ბურჟუაზიული წყობილების განვითარებასთან ერთად დასავლეთ ევროპის ქვეყნებში გაიზარდა მოთხოვნა პროფესიონალ მუსიკოსებზე, ამან კი გამოიწვია სპეციალური მუსიკალური უმაღლესი სასწავლებლის შექმნის აუცილებლობა. პირველი ასეთი სასწავლებლი იყო პარიზის ეროვნ. მუსიკალური ინსტიტუტი ([[1793]]), რომლის საფუძველზე [[1795]] დაარსდა მუსიკისა და დეკლამაციის  კონსერვატორია. XIX საუკუნის I ნახევარში კონსერვატორიები შეიქმნა ევროპისა და ამერიკის მრავალ ქალაქებში. საზღვარგარეთის კონსერვატორიათა უმრავლესობა ამზადებს შემსრულებლებსა და კომპოზიტორებს: მუსიკათმცოდნეები ამთავრებენ უნივერსიტეტების მუსიკალურ ფაკულტეტებს. კონსერვატორიაში სწავლების ვადაა 3-5 წელი. რუსეთში  პირველი კონსერვატორიები დაარსდა პეტერბურგსა ([[1862]]) და მოსკოვში ([[1866]]). [[1883]] გაიხსნა მოსკოვის ფილარმონიული საზოგადოების მუს.-დრამ. სასწავლებელი ([[1886]]-დან კონსერვატორიის უფლებებით). [[1912]] კონსერვატორია  დაარსდა სარატოვში, [[1913]] - [[კიევი | კიევსა]] და ოდესაში, [[1917]] - [[თბილისი | თბილისში]]. საბჭოთა წყობილების დამყარების შემდეგ კონსერვატორიები გაიხსნა თითქმის ყველა რესპუბლიკაში.

კონსერვატორიაში არის თეორ.საკომპოზიციო, ვოკალური, საფორტეპიანო, საორკესტრო, ხალხ. საკრავების ფაკულტეტები, ზოგიერთ კონსერვატორიაში — სადირიჟორო განყოფილებაც. მოსკოვის კონსერვატორიის გარდა ყველას აქვს დაუსწრებელი განყოფილება. კონსერვატორიათა უმრავლესობაში შექმნილია საღამოს განყოფილება და ორწლიანი ვოკალურ-მოსამზადებელი კურსები, აგრეთვე ნიჭიერთა ათწლედები. დიდ  კონსერვატორიებში არის ასპირანტურა და ასისტენთა სტაჟირების  განყოფილება შემოქმედებითი მუშაკებისათვის.
