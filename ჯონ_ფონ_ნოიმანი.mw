'''ჯონ ფონ ნოიმანი''' ([[3 დეკემბერი]], [[1903]], [[ბუდაპეშტი]] – [[8 თებერვალი]], [[1957]], [[ვაშინგტონი]]), ებრაული წარმოშობის ამერიკელი მათემატიკოსი და ფიზიკოსი. ეკუთვნის შრომები [[ფუნქციონალური ანალიზი|ფუნქციონალურ ანალიზში]], [[კვანტური მექანიკა|კვანტურ მექანიკაში]], [[ლოგიკა|ლოგიკაში]], [[მეტეოროლოგია|მეტეოროლოგიაში]]. უზარმაზარი წვლილი შეიტანა პირველი [[ელექტრონული გამომთვლელი მანქანა|ელექტრონული გამომთვლელი მანქანების]] შექმნაში, მისმა [[თამაშთა თეორია|თამაშთა თეორიამ]] კი მნიშვნელოვანი როლი ითამაშა [[ეკონომიკა|ეკონომიკაში]].

დაიბადა [[ბუდაპეშტი|ბუდაპეშტში]]. სწავლობდა [[ქიმია|ქიმიას]] [[ბერლინის უნივერსიტეტი|ბერლინის უნივერსიტეტში]], [[1926]] წელს [[ციურიხი|ციურიხის]] უმაღლეს ტექნიკურ სასწავლებელში მოიპოვა ქიმიკოსის დიპლომი. იმავე წელს გახდა ფილოსოფიის დოქტორი [[ბუდაპეშტის უნივერსიტეტი|ბუდაპეშტის უნივერსიტეტში]] დაიცვა რა დისერტაცია [[სიმრავლეთა თეორია|სიმრავლეთა თეორიაში]].

1926–1929 წლებში იყო [[ბერლინის უნივერსიტეტი|ბერლინის უნივერსიტეტის]] პრივატ–დოცენტი. 1929–1930 წლებში კი – [[ჰამბურგის უნივერსიტეტი|ჰამბურგის უნივერსიტეტში]]. იმ დროის მისი უმთავრესი ნაშრომები ეხება კვანტურ ფიზიკას და ოპერატორების თეორიას. ამ შრომების წყალობით კვანტური ფიზიკა და ოპერატორების თეორია ერთი და იმავე საგნად მოიაზრება.

1930 წელს ფონ ნოიმანი აშშ–ში მიიწვიეს [[პრინსტონის უნივერსიტეტი|პრინსტონისა]] და [[ნიუ–ჯერსის უნივერსიტეტი|ნიუ–ჯერსის უნივერსიტეტში]] ლექციების წასაკითხად, 1931 წელს კი [[ნიუ–ჯერსის უნივერსიტეტი|ნიუ–ჯერსის უნივერსიტეტის]] პროფესორი გახდა, სადაც მომდევნო წელს [[ერგოიდული ჰიპოთეზა|ერგოიდული ჰიპოთეზის]] ზუსტი მათემატიკური ფორმულირება მოახდინა. 1932 წელს გამოქვეყნდა მისი ნაშრომი "[[კვანტური მექანიკა|კვანტური მექანიკის]] მათემატიკური საფუძვლები", რომელიც კლასიკურ სასწავლო სახელმძღვანელოდ იქცა. 1933 წელს ფონ ნოიმანი [[პრინსტონის უნივერსიტეტი|პრინსტონის უნივერსიტეტში]] გადავიდა სამუშაოდ, სადაც სიცოცხლის ბოლომდე დაჰყო.

1930–იანი წლების მეორე ნახევარში ნოიმანმა ფ.ჯ. მიურეისთან ერთად გამოაქვეყნა შრომათა სერია ოპერატორთა რგოლების შესახებ, რომლითაც დასაბამი მისცა ე.წ. [[ნოიმანის ალგებრა|ნოიმანის ალგებრას]]. ეს უკანასკნელი კი კვანტური ფიზიკის კვლევების უმთავრესი ინსტრუმენტი გახდა შემდგომში.

1937 წელს ფონ ნოიმანმა აშშ–ს მოქალაქეობა მიიღო. მეორე მსოფლიო ომის დროს კი [[ლოს–ალამოსი|ლოს–ალამოსის]] ატომურ ცენტრში კონსულტანტად მუშაობდა, სადაც მოახდინა [[ბირთვული იარაღი|ბირთვული იარაღის]] დეტონაციის აფეთქების მეთოდის გათვლები. მუშაობდა [[წყალბადის ბომბი|წყალბადის ბომბის]] შექმნაზეც. 1955 წელს კი აშშ–ს ატომური ენერგიის კომისიის წევრი გახდა.

ფონ ნოიმანის 150 შრომიდან 20 ეხება [[ფიზიკა|ფიზიკის]] პრობლემატიკას, დანარჩენი კი თანაბრად არის განაწილებული სუფთა [[მათემატიკა|მათემატიკასა]] და [[გამოყენებითი მათემატიკა|გამოყენებით მათემატიკას]] შორის, მათ შორის [[თამაშთა თეორია|თამაშთა თეორიას]] და კომპიუტერულ მეცნიერებებს.

ფონ ნოიმანს ეკუთვნის ნოვატორული შრომები კომპიუტერულ მეცნიერებებში, რომლებიც კომპიუტერის ლოგიკურ ორგანოზაციას, მანქანური [[მეხსიერება|მეხსიერების]] ფუნქციონირების პრობლემებს, ალბათური რიცხვების გენერაციას და თვითწარმოებად სისტემებს ეხება. 1944 წელს იგი, მათემატიკურ საკითხებში კონსულტანტის რანგში, შეუერთდა მოკლის და ეკერტის ჯგუფს, რომლებიც [[ენიაკი|ENIAC-ის]] შექმნით იყვნენ დაკავებულნი. იმ დროისათვის ჯგუფი ახალი ტიპის გამომთვლელი მანქანის, EDVAC–ის შექმნას შეუდგა, რომელიც წინამორბედისგან განსხვავებით მონაცემებს საკუთარ შიდა [[მეხსიერება|მეხსიერებაში]] ინახავდა. 1945 წელს ნოიმანმა გამოაქვეყნა "წინასწარი მოხსენება EDVAC–ის შესახებ", სადაც აღწერილი იყო თავად მანქანა და მისი ლოგიკური მოწყობილობანი. ამ ნაშრომში აღწერილი არქიტექტურა დღესდღეობით "[[ფონ ნოიმანის არქიტექტურა|ფონ ნოიმანის არქიტექტურის]]" სახელითაა ცნობილი და დღესდღეობით არსებულ თითქმის ყველა [[კომპიუტერი|კომპიუტერის]] ორგანიზაციის საფუძველს წარმოადგენს. 1952 წელს ნოიმანმა პირველი [[კომპიუტერი]], MANIAC I შექმნა, რომელიც მონაცემებს ინფორმაციის მოქნილ მატარებელზე ინახავდა. 

ფონ ნოიმანის წარმატების მიზეზს ე.წ. "აქსიომატურ მეთოდს" ასახელებენ, რომლითაც ის ხელმძღანელობდა. იგი ყოველივეს განიხილავდა და აღწერდა უმთავრესი მახასიათებლების (ე.წ. [[აქსიომა|აქსიომების]]) საშუალებით, რომლებიდანაც ყოველივე დანარჩენი გამომდინარეობს.

1956 წელს ატომური ენერგიის კომისიამ ჯონ ფონ ნოიმანი [[ენრიკო ფერმის პრემია|ენრიკო ფერმის პრემიით]] დააჯილდოვა კომპიუტერულ მეცნიერებებში შეტანილი წვლილისათვის.
