'''"ალექსანდრიანი"''', ქართულად ნათარგმნი ლიტერატურული ძეგლი. მისი პირველწყაროა ფსევდოკალისტენეს თხზულება [[ალექსანდრე მაკედონელი|ალექსანდრე მაკედონელის]] შესახებ ([[ალექსანდრეს რომანი|"ალექსანდრეს რომანი"]]), რომლის კვალი ჩანს ჯერ კიდევ IX საუკუნის II ნახევრის ძეგლში [[მოქცევაჲ ქართლისაჲ|"მოქცევაჲ ქართლისაჲ"]]. 

ქართულად თარგმნილი უნდა იყოს არა უგვიანეს XI საუკუნეში. ამ თარგმანს ჩვენამდე არ მოუღწევია. ციტატა "ალექსანდრეს რომანიდან" გვხვდება [[ლეონტი მროველი|ლეონტი მროველის]] ნაშრომში.  XIV საუკუნეში სამხრეთ ევროპაში შეიქმნა და ფართოდ გავრცელდა რომანის ახალი, სერბიული რედაქცია, რომლის ერთ-ერთი უმთავრესი თავისებურებაა ალექსანდრესა და როქსანეს ტრაგიკული სიყვარულის თემა. XV საუკუნეში გაჩნდა სერბიული რედაქციის რუსული ვარიანტი, რომელიც მცირეოდენი ცვლილებებით 1700-1713 პროზად თარგმნა [[არჩილ II|არჩილ მეფემ]]. 1713-1724 წლებში არჩილის თარგმანი გალექსა მდივან-მწიგნობარმა [[ჩხატარაისძე, პეტრე|პეტრე ჩხატარაისძემ]], მანვე ხელახლა პროზაულად გადაამუშავა "ალექსანდრიანი", სრულიად გადააკეთა ზოგიერთი ეპიზოდი, დაურთო ახალი თემატური დეტალები, გააღრმავა ანტიმუსლიმანური ტენდეცია, გააძლიერა ქრისტიანული მოტივი, შედარებისათვის მიმართა [[ამირანდარეჯანიანი|"ამირანდარეჯანიანის"]],  [[ვისრამიანი|"ვისრამიანის"]], [[ვეფხისტყაოსანი|"ვეფხისტყაოსნის"]], [[ლეილმაჯნუნიანი|"ლეილმაჯნუნიანის"]], [[იოსებზილიხანიანი|"იოსებზილიხანიანისა"]] და სხვა თხზულებათა გმირებს. 

"ალექსანდრიანის" სამივე ქართული ვერსია დაცულია ხელნაწერების სახით: არჩილისა - საქართველოს ცენტრალურ არქივში (№ 123), ხელნაწერთა ინსტიტუტში (H-105) და სხვა. პ. ჩხატარაისძისა: გალექსილი - ხელნაწერთა ინსტიტუტში (Q - 736), პროზაული - იქვე (H-1204, S-1514) და სხვა.


[[კატეგორია:ქართული ლიტერატურა]]
