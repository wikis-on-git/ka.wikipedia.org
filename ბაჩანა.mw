'''ბაჩანა''' (ნამდვილი სახელი და გვარი - რაზიკაშვილი ნიკოლოზ პავლეს ძე) (* [[16 მაისი]]. [[1866]], სოფ. ჩარგალი, დუშეთის რაიონი ―  † [[18 დეკემბერი]]. [[1928]], [[თბილისი]]), [[ქართველები | ქართველი]] პოეტი. [[გორი | გორის]] საოსტატო სემინარიის დამთავრების შემდეგ (1885) მასწავლებლობდა ვეჯინში, [[1890]] წლიდან კი - ბარისახოში, ხევსურეთის პირველ სკოლაში. [[1900]]-[[1920]] ასწავლიდა მაღაროსკარის, ჩარგლის, დუშეთის, სიღნაღისა და ბოდბის სკოლებში. საბოლოოდ დამკვიდრდა ქვემო ქედში. მწერლობა 80-იან წლებში დაიწყო. ბაჩანას პოეზიაში მთის ხალხთა ზეპირსიტყვიერებისა (კრებდა მის ნიმუშებს) და ქართული კლასიკური მწერლობის (განსაკუთრებით უფროსი ძმის, [[ვაჟა-ფშაველა | ვაჟა-ფშაველას]]) დიდი გავლენა შეინიშნება. მისი შემოქმედების თემატიკას იმდროინდელი [[საქართველო | საქართველოს]] პოლიტიკური მდგომარეობა განსაზღვრავდა. ლექსებში "ნატვრა", "ტყის სიმღერა", "მუხა",  "ვინა სთქა საქართველოზე" და სხვ. ბაჩანა სიმბოლურ-ალეგორიული სახეებით გადმოსცემდა სამშობლოს მძიმე მდგომარეობას, რაც განაპირობებდა მის ლექსთა ელეგიურ ტონს ("ოცნება პატიმრისა", "გზააბნეული"). ბაჩანას შემოქმედებაში განსაკუთრებული ადგილი ეთმობა ბუნებას, როგორც ადამიანის ცხოვრებაში მონაწილე ყოცლისშემძლე ძალას. პოემაში "თაღლაურა" ([[1884]]), "ნანაის სიმღერა" (1889), "საფრთხე" (1891) პოეტი მთიელთა ყოფა-ცხოვრებას აღწერს; პოემა-რომანში "წაწლობა" (1919-1924) ფშავის თემის ზოგიერთი წეს-ჩვეულების დრომოჭმულობას ააშკარავებს.


[[კატეგორია:ქართველები]]
