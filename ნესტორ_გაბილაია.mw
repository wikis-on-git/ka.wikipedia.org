'''ნესტორ გაბილაია''' ([[1895]]-[[1985]]), თვალსაჩინო [[ქართველები|ქართველი]] ეკონომისტი, პედაგოგი და საზოგადო მოღვაწე, [[იენა|იენის]] [[შილერი, ფრიდრიხ|ფრიდრიხ შილერის]] სახელობის უნივერსიტეტის ([[გერმანია]]) ფილოსოფიის დოქტორი ([[1924]]), [[თბილისის სახელმწიფო უნივერსიტეტი|თბილისის სახელმწიფო უნივერსიტეტის]] (თსუ) დასავლეთ ევროპის ენებისა და ლიტერატურის ფაკულტეტის ერთ-ერთი დამფუძნებელი ([[1945]]), გამოჩენილი ქართველი ფსიქოლოგის, პროფესორ [[ხუნდაძე, ფატი|ფატი ხუნდაძის]] (1895-1978) მეუღლე.

დაიბადა [[სამეგრელო|სამეგრელოში]], ქ. [[აბაშა|აბაშაში]], აგრონომ '''სპირიდონ გაბილაიას''' ოჯახში.

===განათლება===

[[1916]] წელს ნ. გაბილაიამ დაამთავრა [[თბილისი|თბილისის]] ქართული სათავადაზნაურო გიმნაზია, ხოლო [[1923]] წელს [[ბერლინი|ბერლინის]] ([[გერმანია]]) ჰუმბოლდტის სახელობის უნივერსიტეტი. სტაჟირება გაიარა [[ჟენევა|ჟენევაში]]. [[1924]] წელს მიენიჭა [[იენა|იენის]] შილერის სახელობის უნივერსიტეტის ფილოსოფიის დოქტორის ხარისხი ეკონომიკის დარგში. 

===სამეცნიერო, პედაგოგიური და საზოგადოებრივი მოღვაწეობა===

[[1916]]-[[1918]] წლებში ნესტორ გაბილაია ეწეოდა პედაგოგიურ მოღვაწეობას თბილისში. [[1918]] წელს, თბილისის სახელმწიფო უნივერსიტეტის დაარსებისთანავე, იგი ჩაირიცხა თსუ-ის სიბრძნისმეტყველების ფაკულტეტზე. იმავე წელს სწავლის გასაგრძელებლად გააგზავნეს გერმანიაში. აქ გაიცნო მან შემდგომში მისი მეუღლე, დიდი ქართველი პედაგოგის [[ხუნდაძე, სილოვან|სილოვან ხუნდაძის]] ასული, შემდგომში გამოჩენილი ფსიქოლოგი, პროფესორი [[ხუნდაძე, ფატი|ფატი ხუნდაძე]]. [[1919]]-[[1923]] წლებში ნ. გაბილაია იყო გერმანიის ქართველ სტუდენტთა სათვისტომოს წევრი და ერთ-ერთი ხელმძღვანელი. [[1923]]-[[1925]] წლებში იგი კვლევით და პედაგოგიურ მოღვაწეობას ეწეოდა იენის შილერის სახელობის უნივერსიტეტში, სადაც [[1924]] წელს მოიპოვა ფილოსოფიის დოქტორის ხარისხი. მისი სადისერტაციო ნაშრომი იმავე წელს გამოსცა ხსენებულმა უნივერსიტეტმა. გარდა ამისა, იენის უნივერსიტეტის შრომებში გამოქვეყნდა მისი რამდენიმე სტატია სოფლის მეურნეობის ეკონომიკის საკითხებზე. აღსანიშნავია, რომ მას ახლო ურთიერთობა ჰქონდა გამოჩენილ გერმანელ მწერლებთან თომას და ჰაინრიხ მანებთან.

[[1926]] წლის დამდეგს ნესტორ გაბილაია მეუღლესთან ერთად სამშობლოში დაბრუნდა. აღნიშნული წლის დამლევს, როგორც იმ დროისთვის უკვე ცნობილი სპეციალისტი, იგი დაინიშნა საქართველოს სსრ სოფლის მეურნეობის სახალხო კომისარიატის (სამინისტროს) ჩაის მრეწველობის ტრესტის ("საქჩაი") მმართველად. იმ ხანებში საქართველოს საბჭოთა რეჟიმმა დაიწყო დასავლეთ საქართველოში ჩაის კულტურის მასობრივად გაშენება. [[1928]] წელს ნ. გაბილაია საჯაროდ გამოვიდა საქართველოში ჩაის, როგორც მონოკულტურის, გავრცელების წინააღმდეგ, ვინაიდან ჩაი მონოკულტურის სახით გაშენებული იყო კოლონიურ ქვეყნებში, რაც მეტად უარყოფით ზეგავლენას ახდენდა ამ ქვეყნების ქალთა ჯანმრთელობაზე. ამის შემდეგ გაბილაია გაათავისუფლეს თანამდებობიდან და, ერთხანს, სდევნიდნენ კიდეც.

[[1930]] წელს ნ. გაბილაია მიწვეულ იქნა თბილისის სახელმწიფო უნივერსიტეტის გერმანული ენის კათედრის უფროს მასწავლებლად. აღნიშნულ კათედრაზე ნაყოფიერ პედაგოგიურ მოღვაწეობას ეწეოდა [[1952]] წლამდე. [[1945]] წელს იგი იყო თსუ-ის დასავლეთ ევროპის ენებისა და ლიტერატურის ფაკულტეტის ერთ-ერთი დამფუძნებელი. მან აღზარდა ქართველ გერმანისტთა არაერთი თაობა. [[1952]] წელს, ჯანმრთელობის მდგომარეობის გაუარესების გამო, იძულებული გახდა თავი დაენებებინა უნივერსიტეტში პედაგოგიური მოღვაწეობისათვის.

[[1953]] წელს ნესტორ გაბილაია მიწვეულ იქნა [[საქართველოს მეცნიერებათა აკადემია|საქართველოს მეცნიერებათა აკადემიის]] საბიბლიოთეკო საბჭოს და აკადემიის ბოტანიკის ინსტიტუტის სამეცნიერო ბიბლიოთეკის კონსულტანტად უცხოენოვანი ლიტერატურის დამუშავებისა და აღწერის დარგში. აღსანიშნავია, რომ ქართული და გერმანული ენების გარდა იგი ფლობდა ფრანგულ და იტალიურ ენებს. აქ მან იმუშავა 1950-იანი წლების დამლევამდე.

აღსანიშნავია, რომ ნ. გაბილაია სიცოცხლის ბოლომდე ეწეოდა მთარგმნელობით და კვლევით მოღვაწობას. მან ქართულად თარგმნა გამოცენილი გერმანელი მეცნიერ-ეკონომისტის, პროფესორ რულეს მთელს ევროპაში ცნობილი კაპიტალური ნაშრომი "პური ოთხი მილიარდისათვის" და მას დაურთო საკუთარი ვრცელი შენიშვნები (თარგმანის ხელნაწერი, ნ. გაბილაიას ანდერძის შესაბამისად, დაცულია მეცნიერებათა აკადემიის კ. კეკელიძის სახელობის ხელნაწერთა ინსტიტუტში).

ნესტორ გაბილაია გარდაიცვალა თბილისში, 90 წლის ასაკში. დაკრძალულია მუხათგვერდის სასაფლაოზე.
