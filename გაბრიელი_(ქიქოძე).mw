'''გაბრიელი''' (ერისკაცობაში '''გერასიმე მაქსიმეს ძე ქიქოძე''') (* 1[[5 ნოემბერი]], [[1825]], სოფ. [[ბახვი]], [[ოზურგეთი|ოზურგეთის რაიონი]]  ― † [[26 დეკემბერი]], [[1896]], [[ქუთაისი]]), გამოჩენილი [[ქართველები|ქართველი]] სასულიერო და საზოგადო მოღვაწე, თვალსაჩინო მეცნიერი და პედაგოგი, [[იმერეთი |იმერეთის]] [[ეპისკოპოსი]] [[1860]} - [[1896]] წლებში.

===განათლება=== 

[[1839]] წელს დაამთავრა [[თბილისი|თბილისის]] სამაზრო სასულიერო სასწავლებელი და სწავლა განაგრძო თბილისის სემინარიაში. [[1842]] წელს შევიდა [[ფსკოვი|ქ. ფსკოვის]] სასულიერო სემინარიაში. [[1845]] წელს დაამთავრა [[პეტერბურგი|პეტერბურგის]] სასულიერო სემინარია, ხოლო [[1849]] წელს პეტერბურგის სასულიერო აკადემია.

===სასულიერო, სამეცნიერო-პედაგოგიური და საზოგადოებრივი მოღვაწეობა=== 

[[1849]] - [[1858]] წლებში გაბრიელი მსახურობდა თბილისის სასულიერო სემინარიაში ინსპექტორად და რექტორის თანაშემწედ. ასწავლიდა [[ფიზიკა|ფიზიკასა]] და [[მათემატიკა|მათემატიკას]]. პარალელურად მუშაობდა თბილისის კეთილშობილ ქალთა ინსტიტუტში საღვთო სჯულის მასწავლებლად. [[1851]] წელს მას მიენიჭა მაგისტრის ხარისხი. [[1856]] წელს ოჯახური ტრაგედიის გამო (მოკლე დროში გარდაიცვალა მეუღლე და ხუთი შვილი) მღვდელ-მონაზვნად არიკვეცა. [[1858]] წელს არქიმანდრიტის ხარისხით დაინიშნა [[დავითგარეჯა|დავითგარეჯის]] წინამძღვრად. იმავე წლის დამლევს გაბრიელი დაინიშნა [[გორი|გორის]] ეპისკოპოსად. [[1860]] წელს იგი ხელდასხმულ იქნა იმერეთის ეპისკოპოსად და ამ მოვალეობას ასრულებდა გარდაცვალებამდე.

მეუფე გაბრიელი იყო [[ქართველთა შორის წერა-კითხვის გამავრცელებელი საზოგადოება|"ქართველთა შორის წერა-კითხვის გამავრცელებელი საზოგადოების"]] ერთ-ერთი დამფუძნებელი და საპატიო წევრი. საკუთარი სახსრებით გახსნა რამდენიმე სახალხო და სამრევლო სკოლა. მისი ინიციატივით ქუთაისში დააარსეს ქალთა ეპარქიული სასწავლებელი და სასულიერო სემინარია.

გაბრიელმა შექმნა არაერთი მნიშვნელოვანი ნაშრომი. [[1858]] წელს პეტერბურგში რუსულ ენაზე გამოიცა მისი კაპიტალური ნაშრომი "ცდისეული ფსიქოლოგიის საფუძვლები", რომელიც სემინარიებში დიდხანს სახელმძღვანელოდ გამოიყენებოდა. [[დობროლიუბოვი, ნიკოლოზ|ნ. დობროლიუბოვმა]] სპეციალური რეცენზიაც გამოაქვეყნა ამ წიგნზე ჟურნალ "სოვრემენნიკ"-ში ([[1859]]). ფართოდაა ცნობილი გაბრიელის ზეპირად წარმოთქმული სიტყვები და ქადაგებანი, რომელთა კრებული გამოცემულ იქნა ქართულ (1865,ტომი 1-2; 1884-1885), რუსულ (1893) და ინგლისურ (1867) ენებზე.

მეუფე გაბრიელი იყო ეროვნულ-განმათავისუფლებელი და განმანათლებელი მოძრაობის თვალსაჩინო მოღვაწე. იგი ებრძოდა ცარიზმის რუსიფიკატორულ პოლიტიკას, წინ აღუდგა იანოვსკი-ლევიცკის მუნჯური მეთოდით სწავლებას, რომლის მიზანი იყო ქართული ენის სრულად განდევნა სკოლებიდან. [[1872]] წელს მან გაილაშქრა [[მუხრანბატონი, გიორგი|გ. მუხრანბატონ-მუხრანელის]] წინააღმდეგ, რომელიც ამტკიცებდა დიდი ერის მიერ პატარა ერების ასიმილაციისა და მცირე ერის ენის გაქრობის გარდუვალობას.

აღსანიშნავია, აგრეთვე, გაბრიელ ეპისკოპოსის თავდადებული მოღვაწეობა [[ქართული მართლმადიდებელი ეკლესია|ქართული მართლმადიდებელი ეკლესიის]] [[ავტოკეფალია|ავტოკეფალიის]] (დამოუკიდებლობის) აღსადგენად. 

მეუფე გაბრიელი აღესრულა 71 წლის ასაკში. იგი განისვენებს [[გელათის მონასტერი|გელათის]] ღვთისმშობლის ეკლესიაში. ქართული მართლმადიდებელი ეკლესიის წმინდა სინოდმა იგი წმინდანად შერაცხა.




[[კატეგორია:ქართველები]]
