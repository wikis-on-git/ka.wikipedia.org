'''არქიმედე''' (დაახლ. ძვ. წ. 287–212), ძვ. ბერძენი მეცნიერი, მათემატიკოსი და მექანიკოსი, დაიბადა და ცხოვრების მეტი ნაწილი გაატარა კუნძულ [[სიცილია|სიცილიაზე]] მდებარე ქალაქ [[სირაკუსა|სირაკუსაში]], სადაც რომაელთა მიერ ქალაქის აღების დროს დაიღუპა.

ვარაუდობენ, რომ არქიმედეს მამა ფიდია ასტრონომი იყო. ის ხელმძღვანელობდა შვილის პირველ სამეცნიერო ნაბიჯებს, შემდეგ კი არქიმედემ სწავლა–განათლება განაგრძო იმ დროის უდიდეს კულტურულ ცენტრში – [[ალექსანდრია|ალექსანდრიაში]]. აქ იგი დაუახლოვდა [[ევკლიდე|ევკლიდეს]] მოწაფეებს [[ერატოსთენე|ერატოსთენეს]] და კონონს. არქიმედეს შრომების ნაწილმა ჩვენამდე ამ მეცნიერებთან მიმოწერის სახით მოაღწია. არქიმედეს ცხოვრების ადრინდელ პერიოდს განეკუთვნება მისი ასტრონომიული შრომები, ცის სფეროს მოდელი – [[გლობუსი]], [[მზე|მზის]] დიამეტრის გამზომი ხელსაწყო და აგრეთვე პირველი თხზულებანი [[მექანიკა|მექანიკაში]], რომელთაც ჩვენამდე არ მოუღწევია. შემორჩენილია [[ფიზიკა|ფიზიკისათვის]] მეტად მნიშვნელოვანი შრომა: "სიბრტყეთა წონასწორობის შესახებ", რომელიც აგებულია [[ევკლიდე|ევკლიდეს]] "საწყისების" მსგავსად. პოსტულატების ჩამოყალიბებას მოსდევს ბერკეტის კანონის მათემატიკური გამოყვანა და სწავლება სიმძიმის ცენტრის შესახებ. არქიმედეს პირველი მათემატიკური თხზულება იყო "პარაბოლას კვადრატურის შესახებ", სადაც გამოყენებულია ფართობის გამოთვლის "მექანიკური" მეთოდი. უფრო გვიანდელ შრომაში "სფეროსა და ცილინდრის შესახებ" გადმოცემულია [[სფერო|სფეროს]], სფერული [[სეგმენტი|სეგმენტის]], [[ცილინდრი|ცილინდრის]] ზედაპირისა და მოცულობის გამოსათვლელი ფორმულები. აქვეა მოცემული [[კუბური განტოლება|კუბური განტოლების]] გეომეტრიული ამოხსნა. საკუთარი მეთოდის საშუალებით, რომელიც ორი ათასი წლის შემდეგ [[ინტეგრალური აღრიცხვა|ინტეგრალურ აღრიცხვაში]] განვითარდა, არქიმედემ განსაზღვრა სხვადასხვა სხეულის ზედაპირის ფართობი და მოცულობა. [[სტატიკა|სტატიკურ]] და [[ჰიდროსტატიკა|ჰიდროსტატიკურ]] შრომებში ბუნებისმეტყველებისა და ტექნიკური ამოცანების გადასაწყვეტად მან პირველმა გამოიყენა ფიზიკური და მათემატიკური მეთოდები. შემოქმედების გვიანდელ პერიოდში არქიმედე დაინტერესდა ზუსტი გამოთვლებით, რაც უცხოა ანტიკური მათემატიკისათვის. არქიმედეს ბოლო გამოკვლევებიდან განსაკუთრებით აღსანიშნავია შრომა "მოტივტივე სხეულების შესახებ", რომელშიც გადმოცემულია [[არქიმედეს კანონი]].

არქიმედეს მრავალრიცხოვანმა აღმოჩენებმა განაპირობა მრავალი ლეგენდის შეთხზვა. ლეგენდარული წარმოშობა აქვს ამაყ ფრაზასაც: "მომეცით საყრდენი წერტილი და მე დავძრავ დედამიწას!" და შეძახილსაც "[[ევრიკა]]". არქიმედე იზიარებდა [[დემოკრიტე|დემოკრიტეს]] და [[არისტარქე სამოსელი|არისტარქეს]] მატერიალისტურ შეხედულებებს. გენიალურ თეორიულ აღმოჩენებთან ერთად არქიმედეს ეკუთვნის მნიშვნელოვანი საინჟინრო გამოგონებებიც, როგორიცაა არქიმედეს ხრახნი.
