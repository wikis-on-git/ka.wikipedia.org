[[სურათი:Sachari Paliaschwili.jpg|thumb|right|ზაქარია ფალიაშვილი]]
'''ფალიაშვილი, ზაქარია''' პეტრეს ძე ([[4 აგვისტო]], [[16 აგვისტო]], [[1871]], [[ქუთაისი]]     ―     †  [[6 ოქტომბერი]], [[1933]], [[თბილისი]]), [[ქართველები | ქართველი]] კომპოზიტორი, დირიჟორი, პედაგოგი, საზოგადო მოღვაწე. საქართველოს სსრ სახალხო არტისტი ([[1925]]). ქართული ეროვნული საკომპოზიტორო სკოლის ფუძემდებელი, კლასიკოსი. 

==ბიოგრაფია==
მამამისი ეკლესიის გუნდის მომღერალი იყო. მუსიკოსები იყვნენ აგრეთვე ფალიაშვილის 4 ძმა და და. თავდაპირველი მუსიკალური განათლება უფროსი ძმის [[ფალიაშვილი, ივანე | ივანეს]] ხელმძღვანელობით მიიღო ქუთაისში. სწავლობდა ფორტეპიანოსა და [[ორგანი (საკრავი) | ორგანზე]] დაკვრას წმინდა მარიამის მიძინების კათოლიკურ ეკლესიაში, მღეროდა იგივე ეკლესიის გუნდში, [[1887]]-იდან კი თბილისში - [[აღნიაშვილი, ვლადიმერ | ლ. აღნიაშვილის]] გუნდში. [[1891]]-იდან თბილისის სამუსიკო სასწავლებელში სწავლობდა ვალტორნაზე დაკვრას, [[1895]]-[[1899]] - თეორიული დისციპლინებში მეცადინეობდა ნ. კლენოვსკის ხელმძღვანელობით. [[1896]]-იდან დაიწყო ქართული ხალხური სიმღერების ჩაწერა და დამუშავება, შექმნა თავისი პირველი ნაწარმოებები. უმაღლესი მუსიკალური განათლება მიიღო [[1900]]-[[1903]] [[მოსკოვი | მოსკოვის]] კონსერვატორიაში [[ტანეევი, სერგეი | ს. ტანეევის]] ხელმძღვანელობით. მოსკოვში ჩამოაყალიბა ქართველ სტუდენტთა გუნდი და მართავდა ქართულ ხალხური მუსიკის საღამოებს. 

[[1903]] წელს ფალიაშვილი [[საქართველო | საქართველოში]] დაბრუნდა და დაიწყო ინტენსიური შემოქმედებითი, პედაგოგიური და საშემსრულებლო (ორგანისტი და დირიჟორი) მოღვაწეობა. მუშაობდა სამუსიკო სასწავლებელსა და ქართულ გიმნაზიაში, აქტიურად მონაწილეობდა "ქართული ფილარმონიული საზოგადოების" დაფუძნებაში ([[1905]]), დაარსა გუნდი და ორკესტრი, [[1908]]-[[1917]] სათავეში ედგა ამ საზოგადოების სამუსიკო სკოლას. იყო აქტიური წევრი "ქართულ ენაზე ოპერების გამმართველი საზოგადოებისა", დირიჟორობდა სპექტაკლებს. [[1905]] მოსკოვში დაიბეჭდა ფალიაშვილის პირველი რომანსები "ახალ აღნაგო სულო", "ნანა, შვილო" (მიეძღვნა [[ჯავახიშვილი, ივანე | ი. ჯავახიშვილს]]). ამ პერიოდს ეკუთვნის აგრეთვე "მრავალჟამიერი" (სოლისტი, გუნდი და ორკესტრი, 1908), "ქართული ლიტურგია" ([[1910]]), განაგრძობდა ხალხური სიმღერების შეკრებასა (300-მდე) და დამუშავებას. გამოსცა 2 კრებული - "40 ქართული ხალხური სიმღერა" ([[1910]]) და "8 ქართული ხალხური სიმღერა" (დამუშავება; 1910). [[1910]] დაიწყო მუშაობა ოპერა "აბესალომ და ეთერზე", რომლის ნაწყვეტები [[1913]] წელს შესრულდა. [[1919]] წლის 21 თებერვალს ავტორის დირიჟორობით გაიმართა ამ ოპერის პრემიერა. ფალიაშვილი განაგრძნობდა აქტიურ შემოქმედებით, პედაგიგიურ და საზოგადოებრივ მოღვაწეობას. იყო თბილისის კონსერვატორიის [[პროფესორი]] ([[1918]]-იდან) და დირექტორი ([[1919]], [[1923]], [[1929]]-[[1932]]) წლებში. შექმნა ოპერები - "[[დაისი (ოპერა)|დაისი]]" ([[1923]], პრემიერა [[1923]] წლის 19 დეკემბერს) და "ლატავრა" ([[1927]]; პრემიერა [[1928]] წლის 16 მარტს), "საზეიმო კანტატა" ([[1927]]) და სხვა.

==შემოქმედება==
ფალიაშვილის შემოქმედება ქართული ეროვნული კულტურის ერთ-ერთი უდიდესი მონაპოვარია. მან ფუძემდებლური როლი შეასრულა ეროვნული საკომპოზიტორო სკოლის ჩამოყალიბებაში, მისი ესთეტიკური პრინციპებისა და სტილური თავისებურებების ფორმირებაში. ფალიაშვილის საუკეთესი ქმნილებებით ქართველმა ხალხმა თავისი წვლილი შეიტანა მსოფლიო მუსიკის კულტურის საგანძურში. ფალიაშვილის შემოქმედება მაღალი იდეურობისა და ხალხურობის ნუმუშია. იგი თანამიმდევრულად რეალისტურია. ფალიაშვილი პირველი ქართველი კომპოზიტორი იყო, რომელმაც თავის ნაწარმოებებში განასახიერა ქართველი ხალხის სულიერი ძალა და მუსიკალური გენია. თავისი შემოქმედება ფალიაშვილმა ააგო ქართული ხალხური მუსიკის კულტურის მხატვრული განზოგადებისა და მსოფლიო კლასიკური მუსიკის საუკეთესო ტრადიციებთან მისი სინთეზირების საფუძველზე. ფალიაშვილი ნოვატორი კომპოზიტორია, გადაწყვიტა რა იმ დროის ქართული მუსიკის წინაშე მდგარი უმთავრესი პრობლემები - მოახდინა მისი პროფესიონალიზაცია. იგი პირველი დაეუფლა მონუმენტური მუსიკის ფორმას, შექმნა ეროვნული სტილის კლასიკური ნიმუშები. 

კომპოზიტორის მემკვიდრეობაში განსაკუთრებული მნიშვნელობა ენიჭება ოპერებს, რომლებიც ცოცხლად წარმოგვისახავს ისტორიული წარსულის ჰეროიკას, ხალხის ცხოვრების სურათებს, ეროვნული ეპოსის დიად სახეებს. ფალიაშვილმა შექმნა ქართული ოპერის 3 განსხვავებული ტიპი: მონუმენტური ოპერა-ტრაგედია "[[აბესალომ და ეთერი (ოპერა)|აბესალომ და ეთერი]]", ლირიკულ-დრამატული "დაისი", გმირულ-პატრიოტული - "ლატავრა". პირველი ორის სახელი დიდი ხანია გასცდა საქართველოს ფარგლებს. ფალიაშვილის გენიალური ოპერა "აბესალომ და ეთერი" ქართული ეროვნული კულტურის ერთ-ერთი მწვერვალია (ლიბრეტო ხალხური თქმულების "ეთერიანის" საფუძველზე შეადგინა [[მირიანაშვილი, პეტრე | პ.მირიანაშვილმა]]). სიყვარულსა და სიკვდილზე ამაღლებული პოემა კომპოზიტორმა მუსიკალური ტრაგედიის სადა და ამავე დროს მონუმენტურ ფორმებში გადაწყვიტა. ღრმა სოციალურ-ეთიკურმა იდეამ (სიავარულის ძალა გადალახავს სოციალური უთანასწორობის ზღუდეს და ამარცხებს თვით სიკვდილს) განსაზღვრა ოპერის მუსიკის ამაღლებულობა და მონუმენტურობა, მხატვრული სახეებისა და დრამატურგიის ეპიკური ხასიათი, რაც საგუნდო მასობრივი სცენების სიჭარბითა და მოქმედების დინჯი განვითარებით არის ხაზგასმული. ამავე დროს, ოპერის მუსიკა უდიდესი შინაგანი ექსპრესიითა და დინამიზმითაა გამსჭვალული. "აბესალომ და ეთერი" სისტემატურად იდგმება თბილისის საოპერო თეატრის სცენაზე, დაიდგა აგრეთვე ყოფილ [[სსრკ | სსრკ-ის]] სხვადასხვა ქალაქებში: [[ხარკოვი|ხარკოვში]] (1931), [[მოსკოვი|მოსკოვში]], სსრკ "[[ბოლშოი თეატრი|ბოლშოი]]" თეატრში (1939 და 1946), [[ლენინგრადი|ლენინგრადში]] (1972), [[კიევი|კიევში]] (1972), [[ქუთაისი|ქუთაისში]] (1969), უცხოეთში - [[ლოძი|ლოძსა]] (1972) და [[ზაარბრუკენი|ზაარბრუკენში]] (1974). გამოცემულია ოპერის კლავირი და პარტიტურა, ოპერა ჩაწერილია გრამფიტაზე, გადაღებულია ფილმი.

მაღალმხატვრული თვისებით, მკაფიო ეროვნული ნიშნებით არის აღბეჭდილი ფალიაშვილის მეორე შესანიშნავი ქმნილება ოპერა "[[დაისი (ოპერა)|დაისი]]" (ლიბრეტო [[გუნია, ვალერიან | ვ. გუნიასი]]), რომელმაც დასაბამი მისცა ლირიკულ-დრამატულ  ჟანრს ქართულ საოპერო მუსიკაში. მხატვრულ სახეთა სიმდიდრემ და ფერადოვნებამ, მუსიკის იშვიათმა პოეტურობამ და გამომსახველობამ, ნათელმა მელოდიურობამ განაპირობა ოპერის ისტორიული მნიშვნელობა და პოპულარობა. ოპერაში შეხამებულია ლირიკულ-სატრფიალო და გმირულ-პატრიოტული მოტივები. გმირთა პირადი დრამა ცოცხალ და ფერადოვან ჟანრულ ფონზე იშლება. ოპერა დღემდე დიდი წარმატებით იდგმება [[თბილისის საოპერო თეატრი|თბილისის საოპერო თეატრის]] სცენაზე. დაიდგა აგრეთვე სსრკ-ის სხვადასხვა ქალაქებში: მოსკოვში (1937), კიევში (1938), ალმა-ათაში (1943), ბაქოში (1956), აგრეთვე სარატოვში, ოდესაში, ნოვოსიბირსკში, ერევანსა და გორკიში. 1974 დაიდგა ზააბრიუკენში, 1975 - პლეზენში. გამოცემულია "დაისის" კლავირი და პარტიტურა. ოპერა ჩაწერილია გრამფირფიტაზე.

მნიშვნელოვანი მუს. ღირსებით გამოირჩევა "ლატავრა" (ლიბრეტო [[შანშიაშვილი, სანდრო | ს.შანშიაშვილი]]) ცალკეული სოლო ნომრები და საგუნდო ეპიზოდები.

ფალიაშვილის ოპერებზე ქართველ მომღერალთა თაობები აღიზარდა. მის სახელს ატარებს თბილისის ოპერისა და ბალეტის აკადემიური თეატრი (1937-იდან), რესპუბლიკის რამდენიმე სამუსიკო-სასწავლო დაწესებულება, ქუჩები - მოსკოვში, თბილისში, ქუთაისში; თბილისსა და ქუთაისში გახსნილია ფალიაშვილის სახელობის სახლ-მუზეუმები; დაწესებულია ფალიაშვილის სახელობის პრემია (1971-იდან).

==რესურსები ინტერნეტში==
*[http://mamuli.net/music/bpg/publication_view.asp?InfoID=11555&iabspos=7&vjob=vsub,45  ზაქარია ფალიაშვილი - დაისი]

[[კატეგორია:ქართველები]]
[[კატეგორია:ქართველი კომპოზიტორები]]
[[კატეგორია:დაბადებული  1871]]
[[კატეგორია:გარდაცვლილი  1933]]

[[de:Sachari Paliaschwili]]
[[en:Zakaria Paliashvili]]
[[fi:Zakari Paliašvili]]
