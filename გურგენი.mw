'''გურგენი''' (―  †  [[1008]]) [[ბაგრატიონები | ბაგრატიონთა]] [[ტაო | ტაოს]] შტოს წარმომადგენელი, მეფეთა მეფე [[994]]-[[1008]]; ქართველთა მეფის [[ბაგრატ II რეგვენი | ბაგრატ II-ის]] ძე და გაერთიანებული [[საქართველო | საქართველოს]] პირველი მეფის [[ბაგრატ III | ბაგრატ III-ის]] მამა. ცოლად ჰყავდა აფხაზთა მეფის გიორგი II-ის ასული [[გურანდუხტი, X ს. | გურანდუხტი]]. გურგენმა აქტიური მონაწილეობა მიიღო საქართველოს პოლიტიკურ გაერთიანებაში. [[975]] ქართლში მეურვედ გადმოჰყვა ბაგრატ III-ს. ქართლის აზნაურების ერთი ნაწილის ღალატის შედეგად გურგენი შეიპყრეს კახეთის სამეფოს აზნაურებმა, რომლებიც ქართლისათვის იბრძოდნენ. [[დავით III  | დავით III კურაპალატის]] ენერგიული ჩარევის შედეგად გურგენი გაათავისუფლეს. [[988]] გურგენი მონაწილეობდა ბაგრატ III-ის მიერ კლდეკარის ერისთავის რატის დასამორჩილებლად მოწყობილ ლაშქრობაში. მამის გარდაცვალების შემდეგ, [[994]] გურგენი დაჯდა მის ადგილზე, მაგრამ რადგან ბაგრატ III უკვე მეფე იყო, მას მეფეთა მეფე უწოდეს. გურგენი ბაგრატ III-თან ერთად ცდილობდა მიეღო [[დავით III კურაპალატის მემკვიდრეობა]], რომელიც ბიზანტიას ეჭირა. იმპერატორმა ბასილი II-მ მამა-შვილს შორის უთანხმოების ჩამოსაგდებლად ბაგრატს კურაპალატობა უბოძა, გურგენს კი მაგისტროსობა (კურაპალატობა მეტი პატივი იყო), მაგრამ მიზანს ვერ მიაღწია. სომეხი ისტორიკოსის ასოღიკის ცნობით, იმპერატორის ამ "წყალობით" შეურაცხოფილი გურგენი ტაოს დასაპყრობად გაეშურა. ბიზანტიელებმა გურგენის წინააღმდეგ ლაშქარი გამოგზავნეს, მაგრამ საქმე ბრძოლამდე არ მისულა და კონფლიქტი ურთიერთდათმობით მოგვარდა.



[[კატეგორია:ქართველები]]
