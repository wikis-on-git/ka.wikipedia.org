'''ნეკრესი''', ისტორიული ქალაქი [[კახეთი|კახეთში]], ახლანდელ [[ყვარლის რაიონი|ყვარლის რაიონში]], [[შილდა|სოფ. შილდის]] მახლობლად, მთის ფერდობზე. დააარსა მეფე [[ფარნაჯომი|ფარნაჯომმა]] (ძვ. წ. II-I სს.). IV საუკუნეში მეფე [[თრდატ III|თრდატმა]] აქ ააგო ეკლესია, სადაც VI საუკუნეში დამკვიდრდა ერთი [[ასურელი მამები|ასურელი მამათგანი]] - [[აბიბოს ნეკრესელი|აბიბოსი]]. მის დროს დაარსდა ნეკრესის საეპისკოპოსო (იარსება XIX საუკუნამდე). ნეკრისს იმთავითვე მიეცა დიდი მნიშვნელობა. აქედან ვრცელდებოდა ქართლის პოლიტიკური და კულტურული გავლენა აღმოსავლეთ კავკასიონის მთიანეთზე. ნეკრესის საეპისკოპოსოს ეპარქიაში, შედიოდა არა მხოლოდ [[გაღმამხარი]], არამედ დაღესტნის ნაწილიც (დიდოეთი). ნეკრესში გაჩაღებული იყო კულტურულ-საგანმანათლებლო მოღვაწეობა. ნეკრესელი მღვდელმთავრები ([[ჩერქეზიშვილი, დოსითეოს|დოსითეოს ჩერქეზიშვილი]], [[ამბროსი ნეკრესელი|ზაქარია მიქაძე]], XVIII ს., პოეტ-დიაკონი მოსე, XIX ს. და სხვა) იღვწოდნენ სამწერლო ასპარეზზეც.

ნეკრესის სამონასტრო კომპლექსი ქართული ხუროთმოძღვრების რამდენიმე ძეგლს აერთიანებს, რომელთაგან IV საუკუნის II ნახევრის მცირე ზომის ბაზილიკა ერთ-ერთი უძველესია საქართველოში დღემდე მოღწეული ეკლესიათაგან. დიდი [[სამეკლესიიანი ბაზილიკა]] VII საუკუნის დასაწყისს განეკუთვნება. იგი გარედან გეგმით სწორკუთხაა. მთავარი ეკლესიის სამკუთხეველი სამნაწილინია. გვერდითი ეკლესიები ცენტრალურზე მოკლეა. დასავლეთით მთავარი, ხოლო ჩრდილოეთითა და სამხრეთით გვერდის შესასვლელებია. VIII-IX საუკუნების გუმბათოვანი ეკლესია გეგმის თავისებურებით გამოირჩევა. [[ჩუბინაშვილი, გიორგი|გ. ჩუბინაშვილი]], ვაჩნაძიანის ყველაწმინდის მსგავსად, სამეკლესიიანი ბაზილიკის გუმბათოვან ვარიაციად მიიჩნევს. შუა კვადრატულ, გუმბათით დაგვირგვინებულ დარბაზს ერთი შვერილი - გარედან ხუთწახნაგა და შიგნით ნალისებრი ფორმის აფსიდი აქვს. ეკლესიას 3 მხრიდან გარსშემოსავლელი ეკვრის. სამხრეთით და დასავლეთით ორ-ორთაღიანი შესასვლელებია. ეპისკოპოსის ორსართულიანი სასახლისათვის (VIII-IX სს, ახლა ნანგრევებია) XVI საუკუნეში კოშკი მიუშენებიათ. მონასტრის ტერიტორიაზე არის საცხოვრებელ და სამეურნეო შენობათა ნაშთები, მცირე სამლოცველოები და სხვა.


==ლიტერატურა==

*''ბერიძე ვ.'', ძველი ქართული ხუროთმოძღვრება, თბ., 1974
*''ჩუბინაშვილი გ.'', ქართული ხელოვნების ისტორია, ტ. 1, ტფ., 1936
[[კატეგორია:საქართველოს ხუროთმოძღვრების ძეგლები]]
