'''კახეთი''' [[საქართველო|საქართველოს]] ისტორიულ-გეოგრაფიული მხარეა. უძველეს ხანაში კახეთი ეწოდებოდა მცირე ტერიტორიას [[იორი|ივრის]] ზემო წელში [[თიანეთი|თიანეთსა]] და [[უჯარმა|უჯარმას]] შორის. ადრეფეოდალურ ხანაში კახეთი მოიცავდა [[ერწო-თიანეთი|ერწო-თიანეთისა]] და [[თუშეთი|თუშ]]-[[ფშავი|ფშავ]]-[[ხევსურეთი|ხევსურეთის]] მიწა-წყალსაც. [[VIII]] ს-ის ბოლოს მის შემადგენლობაში შევიდა აგრეთვე კუხეთი - [[არაგვი|არაგვის]] და [[მტკვარი|მტკვრის]] ხეობების ტერიტორია [[ჟინვალი|ჟინვალიდან]] [[გარეჯი|გარეჯის]] უდაბნომდე. XV ს-დან მასვე მიუერთდა მთელი [[ჰერეთი|ჰერეთის]] პროვინცია. ამჟამად კახეთი მოიცავს ისტორიული კუხეთის, ჰერეთისა და საკუთრივ კახეთის ტერიტორიას და უკავია [[იორი|ივრისა]] და [[ალაზანი|ალაზნის]] აუზები. 


თანამედროვე კახეთის ტერიტორია [[VIII]] ს-მდე [[იბერია|იბერიის]] (ქართლის) შემადგენლობაშია. [[VIII]]-[[X]] სს-ში ჩამოყალიბდა [[კახეთის სამთავრო]], რომელიც შემდგომში ერთიანი ქართული სახელმწიფო ნაწილი გახდა. [[XV]] ს-ის მე-2 ნახევრიდან გამოიყო [[კახეთის სამეფო]], [[1762]] წლიდან ეს ტერიტორია [[ქართლ-კახეთის სამეფო|ქართლ-კახეთის სამეფოს]] შემადგენლობაშია. [[1801]] წელს შეუერთდა [[რუსეთის იმპერია|რუსეთის იმპერიას]].


კახეთის ცალკეულ კუთხეებს ეწოდებათ: გარე კახეთი, ქიზიყი, შიგნიკახეთი და გაღმა მხარი. კახეთის მხარის, როგორც თანამედროვე ადმინისტრაციულ-ეკონომიკური სუბიექტის, შემადგენლობაში შედის ქართველ მთიელთა ეთნოგრაფიული კუთხე - [[თუშეთი]].


*'''გარე კახეთი''' - მოიცავს [[საგარეჯოს რაიონი|საგარეჯოს რაიონს]]. 
*'''ქიზიყი''' - მოიცავს [[სიღნაღის რაიონი|სიღნაღის]] და [[დედოფლისწყაროს რაიონი|დედოფლისწყაროს]] რაიონებს. ეს არის ანტიკური ხანის კამბისენა (კამბეჩოვანი). ტერმინი “ქიზიყი” წყაროებში გვხვდება XV საუკუნიდან. 
*'''შიგნიკახეთი''' - ეს არის გვიანდელი შუა საუკუნეების მხარე, უფრო ადრე კი ისტორიული ჰერეთის ნაწილი იყო. ამჟამად იგი მოიცავს [[ახმეტის რაიონი|ახმეტის]], [[თელავის რაიონი|თელავისა]] და [[გურჯაანის რაიონი|გურჯაანის]] რაიონების ტერიტორიას. 
*'''გაღმამხარი''' - ეწოდება კუთხეს, რომელიც მოქცეულია მდინარე ალაზანსა და კავკასიონის ქედს შორის. დღევანდელი ადმინისტრაციული დაყოფით ეს არის [[ლაგოდეხის რაიონი|ლაგოდეხისა]] და [[ყვარლის რაიონი|ყვარლის]] რაიონები, ძველი ჰერეთის ერთ-ერთი ნაწილი.



[[კატეგორია:საქართველოს ისტორიულ-გეოგრაფიული მხარეები]]
