[[სურათი:Garibaldi-mirrored.jpg|thumb|250px|right|ჯუზეპე გარიბალდი]]
გარიბალდი, ჯუზეპე (* [[4 ივლისი]]. [[1807]], [[ნიცა]] ―   †  [[2 ივნისი]]. [[1882]], კუნძული [[კაპრერა]]) [[იტალია|იტალიის]] სახალხო გმირი. გენერალი. XIX საუკუნის იტალიის ეროვნულ-განმათავისუფლებელი მოძრაობის მოღვაწე, მისი რევოლუციური-დემოკრატიული ფრთის ერთ-ერთი ბელადი ([[მაძინი, ჯუზეპე|ჯ. მაძინისთან]] ერთად). გამოდიოდა იტალიის "ქვემოდან" გაერთიანების პროგრამით. გარიბალდი დაიბადა მეზღვაურის ოჯახში. მსახურობდა სარდინიის ფლოტში. 30-იან წლებში გახდა [[ახალგაზრდა იტალია|"ახალგაზრდა იტალიის"]] წევრი. 1834 ამ ორგანიზაციის მიერ მოწყობილი ერთ-ერთი შეთქმულების ჩაშლის შემდეგ იტალიიდან გაიქცა. მას დაუსწრებლად მიუსაჯეს სიკვდილი. 1835-48 გარიბალდი სამხრეთ ამერიკაში ცხოვრობდა და აქტიურად მონაწილეობდა რიუ-გრანდისა და ურუგვაის რესპუბლიკების დამოუკიდებლობისათვის ბრძოლაში, იტალიაში 1848-49 რესოლუციის დაწყებისთანავე სამშობლოში დაბრუნდა, შექმნა მოხალისეთა რაზმი და მონაწილეობა მიიღო 1848-49 ავსტრია-იტალიის (სარდინიის) ომში. სარდინიის დამარცხების შემდეგ იგი რომის რესპუბლიკის შექმნის (გამოცხადდა 1849 წლის 9 თებერვალს გარიბალდის წინადადებით) აქტ. მონაწილე და რეაპოლ-საფრ. ჯარებისაგან რომის დაცვის (1849 აპრილ-ივლისი) ერთ-ერთი ორგანიზატორი იყო. რომის რესპუბლიკის დაცემის შემდეგ  (1849 წლის 2 ივლისს) გარიბალდიმ დატოვა რომი. მოხალისეთა 4000-იანი რაზმით იგი ამაოდ ცდილობდა თავი დაეღწია ავსტრიის სამი არმიის გარემოცვისაგან და ვენეციელ პატრიოტებს შეერთებოდა, ავსტრიელთა საამებლად პიემონტის მთავრობამ შეიპყრო მის ტერიტორიაზე მყოფი გარიბალდი და იტალიიდან გააძევა. 1854 გარიბალდი იტალიაში დაბრუნდა, კ. კაპრერაზე დასახლდა. ავსტრია-საფრანგეთი-იტალიის 1859 ომის დროს იგი მეთაურობდა ალპელ მსროლელთა მოხალისეების კორპუსს, რომელმაც ლომბარდიაში დიდ წარმატებებს მიაღწია. 1859-60 იტალიის რევოლუციის დროს გარიბალდი სარდლობდა მოხალისეთა ("წითელხალათიანთა") ლეგენდარულ "ათასეულს". 1860 წლის 5 მაისს გარიბალდი [[სიცილია|სიცილიაში]] გადავიდა აჯანყებულთა დასახმარებლად. აქ გარიბალდიმ რევოლუციური დიქტატურა დაამყარა, გაატარა ადგილობრივი გლეხობის სასარგებლო მრავალი ღონისძიება. 1860 წლის 7 სექტემბერს იგი ტრიუმფით შევიდა ნეაპოლში. ნეაპოლის სამეფომ არსებობა შეწყვიტა. ეს იყო რევოლუციის გზით იტალიის "ქვემოდან" გაერთიანებისათვის სახალხო ბრძოლის ყველაზე დიდი წარმატება. 1862 გარიბალდიმ 2000 მოხალისით სცადა რომის გათავისეუფლება. 1866 [[ავსტრია]]-იტალიის ომში იგი თავისი მოხალისეებით იბრძოდა ავსტრიის წინააღმდეგ. ამ ომის შედეგად ვენეცია იტალიას დაუბრუნდა. 1867 გარიბალდიმ კვლავ სცადა რომის განთავისუფლება. გარიბალდელები 1870 წელსაც მონაწილეობდნენ რომის განთავისუფლებაში, თუმცა თვითონ გარიბალდი ამ დროს საფრანგეთში იყო; საფრანგეთ-პრუსიის 1870-71 ომის დროს მან სამსახური შესთავაზა საფრანგეთის რესპუბლიკას, სარდლობდა ვოგეზების არმიას და შვილებთან ერთად პრუსიელებს ებრძოდა. გარიბალდი ჭეშმარიტი ინტერნაციონალისტი იყო. იგი მიესალმა პარიზის კომუნას, ემხრობოდა I ინტერნაციონალს. მჭიდროდ იყო დაკავშირებული ხალხთან, თუმცა არ ჰქონდა თანამიმდევრული, ნათელი პოლიტიკური პროგრამა.

გარიბალდის თავდადებულმა ბრძოლამ თავისუფლებისათვის უდიდესი ზემოქმედება მოახდინა განმათავისუფლებელ მოძრაობაზე მსოფლიოს მრავალ ქვეყანაში. მისი სახელი თავისუფლების სიმბოლოდ იქცა. დიდი პოპულარობით სარგებლობდა გარიბალდი XIX საუკუნის საქართველოში. ახალგაზრდა [[ჭავჭავაძე, ილია|ი. ჭავჭავაძეს]] სურდა იტალიაში წასვლა და გარიბალდის რაზმში ჩაწერა. [[ფურცელაძე, ანტონ | ა. ფურცელაძემ]], [[მეუნარგია, იონა|ი. მეუნარგიამ]], [[მესხი, სერგეი|ს. მესხმა]] საინტერესო გამოკვლევები დაწერეს გარიბალდის მოღვაწეობის შესახებ.

იტალიელი ხალხის ეროვნულ-განმათავისუფლებელი ომის დროს (1843-45) პირველი პარტიზანული რაზმები გარიბალდის სახელობისა იყო.

[[კატეგორია:იტალიელები]]

[[de:Giuseppe Garibaldi]]
[[en:Giuseppe Garibaldi]]
[[es:Giuseppe Garibaldi]]
[[fi:Giuseppe Garibaldi]]
[[fr:Giuseppe Garibaldi]]
[[he:ג'וזפה גריבלדי]]
[[hr:Giuseppe Garibaldi]]
[[id:Giuseppe Garibaldi]]
[[it:Giuseppe Garibaldi]]
[[ja:ジュゼッペ・ガリバルディ]]
[[nl:Giuseppe Garibaldi]]
[[no:Giuseppe Garibaldi]]
[[pl:Giuseppe Garibaldi]]
[[pt:Giuseppe Garibaldi]]
[[ru:Гарибальди, Джузеппе]]
[[scn:Giuseppi Garibbaldi]]
[[sv:Giuseppe Garibaldi]]
