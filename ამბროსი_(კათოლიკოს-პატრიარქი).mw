'''ამბროსი''' (ერისკაცობაში ბესარიონ ზოსიმეს ძე ხელაია) (* [[7 სექტემბერი]]. [[1861]], [[მარტვილი]] ―  †  [[29 მარტი]]. [[1927]], [[თბილისი]]), [[საქართველო | საქართველოს]]  [[კათალიკოსი | კათალიკოს-პატრიარქი]] [[1921]]-27. [[1885]] დაამთავრა [[თბილისი | თბილისის]] სასულიერო სემინარია. [[1887]]-96 მღვდლად იყო [[სოჭი | სოჭში]], შემდეგ [[სოხუმი | სოხუმში]]. იყო აგრეთვე სოხუმის, ახალი ათონისა და ლიხის საეკლესიო-სამრევლო სკოლების ზედამხედველი და ქართული ენის მასწავლებელი. ებრძოდა ცარიზმის რუსიფიკატორულ და შოვინისტურ პოლიტიკას აფხაზეთში. გამოდიოდა პრესაში შავრაზმელი გოლუბცოვისა და ეპისკოპოს არსენის (იზოტოვი) წინააღმდეგ, რომლების აფხაზებს ქართველების სიძულვილს უნერგავდნენ და დევნიდნენ ქართულ ენას. [[1897]] ამბროსი ყაზანის სასულიერო აკადემიაში შევიდა, [[1900]] ბერად აღიკვეცა. აკადემიის დამთავრების შემდეგ [[1901]] დაინიშნა ჭელიშის მონასტრის არქიმანდრიტად. [[1904]] გადაიყვანეს თბილისში სინოდური კანტორის წევრად და ფერისცვალების მონასტრის წინამძღვრად. რუსეთის პირველი რევოლუციის დროს ამბროსი იბრძოდა საქართველოს ეკლესიის დამოუკიდებლობის (ავტოკეფალიის) აღდგენისათვის, რის გამოც [[1905]] რუსეთში გადაასახლეს. [[1908]] ახალი ბრალდება წაუყენეს, თითქოს ეგზარქოს ნიკონის მკვლელობაში მიეღოს მონაწილეობა. [[1910]] გაამართლეს, მაგრამ სამშობლოში დაბრუნების უფლება არ მისცეს. საქართველოში ის მხოლოდ [[1917]] აგვისტოში ჩამოვიდა. იყო ჯერ ჭყონდიდის, შემდეგ აფხაზეთისა და სოხუმის მიტროპოლიტი, [[1921]] სექტემბრიდან კი საქართველოს კათალიკოს-პატრიარქი.

	ამბროსი იკვლევდა ქართულ ისტორიულ ძეგლებს. პეტერბურგის "უწყებებში" და ქართულ პერიოდულ პრესაში "ამბერის" ფსევდონიმით აქვეყნებდა წერილებს საქართველოს პოლიტიკური, კულტურული და საეკლესიო წარსულის და მიმდინარე ვითარების შესახებ; საყურადღებოა მისი "მოგზაურობა რაჭა-ლეჩხუმში", რომელიც დაიბეჭდა ჟურნალებში "განთიადი" და "ცხოვრება" ([[1915]]-17). აღმოაჩინა "მოქცევაჲ  ქართლისაჲს" ჭელიშური ვარიანტი, რომლის შესახებ მოხსენება წაიკითხა საისტორიო-საეთნოგრაფიო საზოგადოების სხდომაზე. დასაფლავებულია თბილისის სიონის საკათედრო ტაძარში.

	საქართველოს სახელმწიფოებრივი წყობის საკითხში ამბროსი ანტისაბჭოთა თვალსაზრისზე იდგა.





[[კატეგორია:ქართველები]]


[[კატეგორია:საქართველოს კათალიკოსები]]
