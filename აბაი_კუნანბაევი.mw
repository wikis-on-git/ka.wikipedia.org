'''აბაი კუნანბაევი''' (* [[29 ივლისი]], [[10 აგვისტო]], [[1845]], [[ჩინგიზთაუ]], ახლანდელი [[კარაული|სოფ. კარაული]], [[აბაის რაიონი]], [[სემიპალატინსკის ოლქი]], [[ყაზახეთი]]  ―   †    [[23 ივნისი]], [[6 ივლისი]], [[1904]], იქვე), [[ყაზახები | ყაზახი]] პოეტი-განმანათლებელი; ახალი, დამწერლობიანი [[ყაზახური ლიტერატურა|ყაზახური ლიტერატურის]] ფუძემდებელი.

დაიბადა მდიდარი ფეოდალის ოჯახში. სწავლობდა სემიპალატინსკის მედრესეში, მაგრამ სასულიერო სწავლებამ ვერ დააკმაყოფილა, გაიტაცა აღმოსავლეთის კლასიკურმა ლიტერატურამ, დაუახლოვდა გადასახლებაში მყოფ რუს დემოკრატებს, შეისწავლა [[რუსული ენა]] და გაეცნო რუს კლასიკოსთა შემოქმედებას. აბაი კუნანბაევმა მიატოვა მამის ოჯახი და თავისი ხალხის სამსახური იტვირთა, გახდა სათემო მმართველი, შემდეგ კი სახელი გაითქვა როგორც პოეტმა. მისი აული ყაზახთა კულტურის ცენტრად იქცა. აბაი კუნანბაევმა ყაზახურ პოეზიაში უჩვეულო თემატიკა შეიტანა, ასახა უბრალო ხალხის მძიმე ხვედრი და მჩაგვრელთა წინააღმდეგ გაილაშქრა. სატირულ ლექსებში ამხილა მეფის რუსეთის ჩინოვნიკები და მათი ადგილობრივი დამქაშები. რამდენადაც ულმობელი და მწვავე იყო აბაი კუნანბაევის სატირა, იმდენად თბილი და ნაზი - მისი ლირიკა. პოეტი ცოცხლად ხატავდა აულის ყოფით სურათებს (ლექსების ციკლი "წელიწადის ოთხი დრო", [[1886]]-[[1890]]), უმღეროდა ბუნებას, სიყვარულს; ერის უზენაეს ბედნიერებად "გონებით გაცისკროვნებული შრომა" მიაჩნდა. აბაი კუნანბაევი ავტორია რამდენიმე ეპიკური თხზულებისა ("მასღუდი", [[1887]]; "ისქანდერი", "აზიმის თქმულება"). თარგმნა ადგილები "შაჰნამედან", "ლეილი და მაჯნუნი", [[კრილოვი, ივანე | კრილოვისა]] და [[ლერმონტოვი, მიხეილ | ლერმონტოვის]] ნაწარმოებები, ნაწყვეტები [[პუშკინი, ალექსანდრე | პუშკინის]] "ევგენი ონეგინიდან", ყაზახურ პოეზიაში შემოიღო ლექსის რამდენიმე ახალი საზომი და ფორმა (სტროფული). 

აბაი კუნანბაევის შემოქმედება, რომლის სათავეც მშობლიური ფოლკლორი იყო, ხალხმა ისე შეისისხლხორცა, რომ მისი ნაწარმოებები ზეპირად იცოდა და ხელნაწერებად ავრცელებდა. მისი თხზულებები მხოლოდ საბჭოთა ხელისუფლების დროს შეიკრიბა და გამოიცა. აბაი კუნანბაევის ცხოვრების შესახებ რომანი დაწერა ყაზახმა მწერალმა [[აუეზოვი, მუხთარ | მ. აუეზოვმა]].  

[[კატეგორია: ყაზახები]]
[[კატეგორია:ყაზახი პოეტები]]
[[კატეგორია:დაბადებული  1845]]
[[კატეგორია:გარდაცვლილი 1904]]
