'''ნოდარ ღვალაძე''' ([[1937]] წლის [[30 მაისი]] - [[1992]] წლის [[17 მაისი]]), თვალსაჩინო [[ქართველები|ქართველი]] ინჟინერ-გეოლოგი. დაიბადა [[თბილისი|თბილისში]], თვალსაჩინო იურისტის, 1920-30-იანი წლების ეროვნულ-განმათავისუფლებელი მოძრაობის ცნობილი მოღვაწის [[ღვალაძე, ევგენ| ევგენ (გენო) ღვალაძის]] (1900-1937) და თვალსაჩინო მკვლევარ-ბიბლიოგრაფის [[ღვალაძე, თამარ|თამარ კუცია-ღვალაძის]] (1902-1986) ოჯახში.

[[1960]] წელს დაამთავრა [[თბილისის სახელმწიფო უნივერსიტეტი|თბილისის სახელმწიფო უნივერსიტეტის]] გეოგრაფია-გეოლოგიის ფაკულტეტი. [[1960]]-[[1970]] წლებში მოღვაწეობდა [[საქართველოს მეცნიერებათა აკადემია|საქართველოს მეცნიერებათა აკადემიის]] აკად. ს. ჯანაშიას სახელობის სახელმწიფო ეროვნული მუზეუმის გეოლოგიის განყოფილებაში. ამ წლებში მუზეუმის "შრომებში" გამოქვეყნდა მისი რამდენიმე სამეცნიერო ნაშრომი.

[[1970]] წლიდან ღვალაძე ეწეოდა ნაყოფიერ პრაქტიკულ მოღვაწეობას საინჟინრო გეოლოგიის დარგში და მცირე ხანში იქცა დარგის თვალსაჩინო ორგანიზატორად. [[1970]]-[[1982]] წლებში იგი იყო საქართველოს საყოფაცხოვრებო მომსახურების სამინისტროს სახელმწიფო საპროექტო-ტექნოლოგიური ინსტიტუტის საინჟინრო-გეოლოგიური განყოფილების უფროსი, ხოლო [[1982]]-[[1992]] წლებში - საპროექტო ინსტიტუტის "საქაგროკოოპპროექტი"-ს საინჟინრო-საძიებო განყოფილების უფროსი. მისი მონაწილეობით და ხელმძღვანელობით საქართველოს სხვადასხვა კუთხეში განხორციელდა არაერთი მნიშვნელოვანი პროექტი. გარდაიცვალა [[1992]] წელს, თბილისში.
