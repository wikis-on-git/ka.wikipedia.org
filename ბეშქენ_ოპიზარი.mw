'''ბეშქენ ოპიზარი''', XII საუკუნის ოქრომჭედელი, [[ბექა ოპიზარი|ბექა ოპიზარის]] უფროსი თანამედროვე. წარმოშობითა და მოღვაწეობით ოპიზასთან ([[კლარჯეთი]]) უნდა ყოფილიყო დაკავშირებული. 

ბიოგრაფიული ცნობები ბეშქენ ოპიზარის შესახებ არ დარჩენილა. შემორჩენილია მისი ერთადერთი ნამუშევარი - [[ბერთა|ბერთის]] [[სახარება|სახარების]] ვერცხლის ყდის მოჭედილობა (ინახებოდა [[გელათი|გელათში]], ამჟამად [[საქართველოს მეცნიერებათა აკადემია|საქართველოს მეცნიერებათა აკადემიის]] [[ხელნაწერთა ინსტიტუტი|ხელნაწერთა ინსტიტუტში]], Q-906). ყდის წარწერაში ნათქვამია:"მოიჭედა ჴელითა ბეშქენ ოპიზარისაითა". ყდის ერთ მხარეს გამოსახულია "ჯვარცმის", მეორე მხარეს "ვედრების" კომპოზიციები. კუთხეები მოჩუქურთმებულია არშიებით, რომელთა ინტერვალები "ჯვარცმის" მხარეს ძვირფასი ქვებისათვის იყო განკუთვნილი, "ვედრების" მხარეს კი შევსებულია წარწერებით. განსაკუთრებით მეტყველია ტახტზე მჯდომი [[ქრისტე|ქრისტეს]] მძლავრი ფიგურა. ქრისტეს სამოსელის ნაოჭები, ტახტის ჩუქურთმები, არშიების ორნამენტაცია მოწმობს ბეშქენ ოპიზარის მაღალ ოსტატობას.




[[კატეგორია:ქართველები]]
