'''ყივჩაყთა გადმოსახლება საქართველოში 1118''', საქართველოს ცენტრალური ხელისუფლების მიერ ჩატარებული ღონისძიება, რომელიც მიზნად ისახავდა ქართული ლაშქრის გაძლიერებას. საქართველოს გაერთიანებისა და თურქ-სელჩუკთა განდევნისათვის ბრძოლაში [[დავით აღმაშენებელი|დავით აღმაშენებელმა]] [[1116]] წლისათვის დიდ წარმატებას მიაღწია: შემოიერთა [[კახეთი]], [[ლორე]], [[გიში]], [[რუსთავი]], [[სამშვილდე]] და სხვა ქალაქები.  სელჩუკთა ხელში რჩებოდა [[თბილისი]], [[დმანისი]] და რამდენიმე ციხე, ბრძოლებით დასუსტებულ ქართველ ლაშქარს უძნელდებოდა თურქთა განდევნა და დავით აღმაშენებელმა უცხოეთიდან დამხმარე ძალის მოწვევა გადაწყვიტა. ასეთ ძალად მან მიიჩნია ყივჩაყები, რომელთა მხედრობაც განთქმული, მობილური და ადვილად შესანახი იყო. 

დავითი, როგორც ჩანს, ადრევე სარგებლობდა ყივჩაყთა დახმარებით. მისი მეორე ცოლი იყო ყივჩაყთა მთავრის (ხანის) ათრაქა შარაღანის ძის ასული. [[1115]]  კიევის მთავრის [[ვლადიმირ მონომახი|ვლადიმირ მონომახის]] მიერ დამარცხებული ყივჩაყები ჩრდილოეთ კავკასიაში იდგნენ. დავითმა მათთან ელჩობა გაგზავნა და საქართველოში გადმოსახლება და მის სამსახურში ჩადგომა შესთავაზა. თანხმობის მიღების შემდეგ დავით IV [[მწიგნობართუხუცესი|მწიგნობართუხუცეს]] [[გიორგი ჭყონდიდელ-მწიგნობართუხუცესი|გიორგი ჭყონდიდელთან]] ერთად ყივჩაყებთან გაემგზავრა, ისინი ოსებთან შეარიგა, საქართველო - ჩრდილოეთ კავკასიის გზაზე ციხეებში თავისი ჯარი ჩააყენა და [[1118]] წელს 40 ათასი ოჯახი საქართველოში გადმოიყვანა, მისცა ცხენები და იარაღი, დასებად დაჰყო, სპასალარები დაუნიშნა და შესაფერ ("მარჯვე") ადგილებში - სანაპიროებში (ჰერეთი, ქვემო ქართლი, ჩრდილოეთ სომხეთო) დააყენა. მათგან ერთდროულად 40 ათასი მოლაშქრე გამოდიოდა. ყივჩაყები ძირითადად მოსაზღვრე სახელმწიფოთა რბევით ირჩენდნენ თავს. საქართველოს ლაშქრობებში მათ მნიშვნელოვანი როლი შეასრულეს. ნაწილი გაქრისტიანდა. 

XII-XIV საუკუნეებში საქართველოში ხშირად ჩანან სხვა, "ახალი" დაქირავებული ყივჩაყებიც ([[გიორგი III, საქართველოს მეფე |გიორგი III-ისა]] და [[თამარი|თამარის]] დროს, XIII საუკუნის 20-იან წლებში, [[1300]]-[[1308]]), ცენტრალური ხელისუფლება ყივჩაყებს იყენებდა ფეოდალური ოპოზიციის წინააღმდეგ, მაგ., [[ორბელთა აჯანყება 1177-1178|დემნა ბატონიშვილის აჯანყების]] ([[1177]]) და [[იური ანდრიას ძის აჯანყება 1191|გიორგი რუსის]] გამოსვლის დროს ([[1191]]). ამის გამო გაქრისტიანებულ ყივჩაყთა ("ნაყივჩაყართა") ნაწილი ქვეყნის საგამგებლო აპარატში მაღალ თანამდებობებზე დაწინაურდა. საქართველოში მყოფ ყივჩაყთა მასა XIII საუკუნის 30-იან წლებში მონღოლთა ლაშქარს შეერია.


[[კატეგორია:საქართველოს ისტორია]]
