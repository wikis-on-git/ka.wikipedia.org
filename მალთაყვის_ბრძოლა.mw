'''მალთაყვის ბრძოლა 1809''', რუს-ქართველთა ლაშქრის ბრძოლა ოსმალთა წინააღმდეგ [[ფოთი|ქ. ფოთის]] გასათავისუფლებლად. [[რუსეთი|რუსეთის]] სარდლობა დიდ მნიშვნელობას ანიჭებდა ქ. ფოთის ოსმალთაგან განთავისუფლებას და ყველა ხერხით ცდილობდა ამის მიღწევას. ფოთის ციხის კომენდანტთან წარუმატებელი მოლაპარაკების შემდეგ რუსეთის სარდლობამ ციხის ძალით აღება გადაწყვიტა. [[12 აგვისტო|12 აგვისტოს]] რუსეთის ჯარი [[სამეგრელოს სამთავრო|სამეგრელოსა]] და [[აფხაზეთის სამთავრო|აფხაზეთის სამთავროს]] ლაშქართან ერთად ფოთისაკენ დაიძრა. ჯარის ერთი ნაწილი [[რიონი|მდ. რიონის]] მარცხენა მხარეს გადავიდა და ციხიდან დაახლოებით 3 კმ-ზე დადგა. ნაწილი მდინარის ქვემო წელზე დაეშვა. მდინარის მარჯვენა მხარეს ქვემეხები დადგეს. 13 აგვისტოს, არტილერიის ცეცხლის შემდეგ, [[თურქები|თურქებმა]] გამაგრებული ადგილი დატოვეს და ციხეს მიაშურეს. მათი გარნიზონი 3 მხრიდან იქნა გარშემორტყმული. არტილერიის ცეცხლმა მტერს მნიშვნელოვანი ზარალი მიაყენა, მაგრამ შეტევა შეყოვნდა საომარი მასალის სიმცირის გამო. ოქტომბრის II ნახევარში თურქთა გარნიზონის დასახმარებლად ქ. ფოთის მიუახლოვდა ტრაპიზონის სერასკირი 9 ათასიანი ჯარისკაცით. რუსეთის სარდლობამ მოახერხა გურიელის თავის მხარეზე გადაბირება. 2 ნოემბერს არტილერიის ცეცხლის საფარით სამეგრელოსა და აფხაზეთის ლაშქრის ნაწილები მდ. მალთაყვისაკენ დაიძრა. გურიის სამთავროს ლაშქარმა გრიგოლეთიდან მოულოდნელად შეუტია მტერს. თურქები ზღვით გაქცევას შეეცადნენ. ბევრი წყალში დაიხრჩო, ნაწილი ტყესა და ჭაობში გაიფანტა. მტერმა 1500 კაცი დაკარგა, 280-მდე ტყვედ ჩავარდა. ამის შემდეგ გარნიზონი იძულებული გახდა დაეტოვებინა ციხე, რომელსაც 15 ნოემბერს რუს-ქართველთა ჯარი დაეუფლა, მაგრამ [[1812]] [[ბუქარესტის საზავო ხელშეკრულება 1812|ბუქარესტის ზავით]] რუსეთი იძულებული გახდა ციხე ისევ თურქებისათვის დაეთმო.

[[კატეგორია:საქართველოს ბრძოლები]]
