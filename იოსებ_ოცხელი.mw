'''იოსებ ოცხელი''' (* [[29 სექტემბერი]], [[1862]], [[ქუთაისი]] ― † [[27 თებერვალი]], [[1919]], [[ქუთაისი]]), გამოჩენილი [[ქართველები|ქართველი]] პედაგოგი და საზოგადო მოღვაწე.

აღმსარებლობით კათოლიკემ დაწყებითი სწავლა კათოლიკურ სასწავლებელში მიიღო, საშუალო განათლება ვაჟთა გიმნაზიაში. [[ოდესა|ოდესის]] უნივერსიტეტის ფიზიკა-მათემატიკის ფაკულეტი მან პირველი ხარისხის დიპლომით დაამთავრა [[1885]] წელს. შემდეგ მუშაობდა ქუთაისის გუბერნიის კანცელარიის მმართველად და თბილისის სახელმწიფო ბანკის თანამშრომლად. [[1900]] წლიდან იგი შეუდგა აქტიურ პედაგოგიურ მოღვაწეობას. [[1901]] წელს [[ქართველთა შორის წერა-კითხვის გამავრცელებელი საზოგადოება|ქართველთა შორის წერა-კითხვის გამავრცელებელმა საზოგადოებამ]] [[ჭავჭავაძე, ილია|ილია ჭავჭავაძის]] თაოსნობით იგი დაამტკიცა ქუთაისის პირველი ქართული სათავადაზნაურო სკოლის ინსპექტორად. [[1905]] წელს ოცხელის და [[ხუნდაძე, სილოვან|სილოვან ხუნდაძის]] თაოსნობით ეს სკოლა გადაკეთდა ქართულ კერძო სათავადაზნაურო გიმნაზიად. ეს იყო პირველი ქართული საშუალო სასწავლებელი დასავლეთ საქართველოში. ოცხელის ინიციატივითა და გულმოდგინებით დაარსდა ქუთაისის სახალხო უნივერსიტეტი, სადაც არაერთი გამოჩენილი მოღვაწე ([[რობაქიძე, გრიგოლ|გრიგოლ რობაქიძე]], სილოვან ხუნდაძე, [[წერეთელი, ალექსანდრე|ალექსანდრე წერეთელი]], [[წერეთელი, ვასილ|ვასილ წერეთელი]], [[უზნაძე, დიმიტრი|დიმიტრი უზნაძე]] და სხვანი) კითხულობდა ლექციებს. იოსებ ოცხელის პედაგოგიურმა მოღვაწეობამ სახელი გაუთქვა ქუთაისის ქართულ გიმნაზიას.

იოსებ ოცხელის აღზრდილთა რიგებს ეკუთვნიან: აკადემიკოსები [[უზნაძე, დიმიტრი|დიმიტრი უზნაძე]], [[ერისთავი, კონსტანტინე|კონსტანტინე ერისთავი]] და [[ჯანელიძე, ალექსანდრე|ალექსანდრე ჯანელიძე]], პროფესორი [[ბუაძე, სევერიან|სევერიან ბუაძე]], პროფესორი [[ნოზაძე, ვიქტორ|ვიქტორ ნოზაძე]], მწერალი-აკადემიკოსი [[გამსახურდია, კონსტანტინე|კონსტანტინე გამსახურდია]] და სხვა გამოჩენილი მოღვაწენი. 

[[კატეგორია:ქართველები]]
