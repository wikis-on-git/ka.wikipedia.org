<div style="float:right">[[Image:President zviad gamsakhurdia 350.jpg]]</div>

'''ზვიად გამსახურდია''' (* [[1939]] წლის [[31 მარტი]] ―  † [[1993]] წლის [[31 დეკემბერი]]), თვალსაჩინო მეცნიერი-ფილოლოგი, მწერალი, საზოგადო და პოლიტიკური მოღვაწე, ფილოლოგიის მეცნიერებათა დოქტორი, ქართული ეროვნული მოძრაობის ლიდერი, [[საქართველო|საქართველოს]] პირველი პრეზიდენტი ([[1991]]-[[1992]]).

დაიბადა [[თბილისი|თბილისში]], გამოჩენილი ქართველი მწერლისა და საზოგადო მოღვაწის, მწერალ-აკადემიკოს [[გამსახურდია, კონსტანტინე|კონსტანტინე გამსახურდიას]] და მირანდა ფალავანდიშვილის ოჯახში. 

=== განათლება ===

დაამთავრა თბილისის 47-ე საშუალო სკოლა ([[1957]]) და [[თბილისის სახელმწიფო უნივერსიტეტი|თბილისის სახელმწიფო უნივერსიტეტის]] დასავლეთ ევროპის ენებისა და ლიტერატურის ფაკულტეტი ინგლისური ლიტერატურის სპეციალობით ([[1962]]).

=== მეცნიერულ-ლიტერატურული მოღვაწეობა (1962-1990) ===

წლების მანძილზე მოღვაწეობდა თბილისის სახელმწიფო უნივერსიტეტის დასავლეთ ევროპისა და ლიტერატურის  ფაკულტეტის დოცენტად. [[1973]] წელს მიენიჭა ფილოლოგიის მეცნიერებათა კანდიდატის, ხოლო [[1991]] წელს - მეცნიერებათა დოქტორის სამეცნიერო ხარისხები. [[1972]]-[[1977]] და [[1983]]-[[1990]] წლებში იყო [[საქართველოს მეცნიერებათა აკადემია|საქართველოს მეცნიერებათა აკადემიის]] შოთა რუსთაველის სახელობის ქართული ლიტერატურის ინსტიტუტის რუსთველოლოგიის განყოფილების უფროსი მეცნიერ თანამშრომელი, [[1970]]-[[1977]] წლებში საქართველოს მწერალთა კავშირის წევრი. მას გამოქვეყნებული აქვს მნიშვნელოვანი სამეცნიერო შრომები (მათ შორის 4 მონოგრაფია) რუსთველოლოგიის, ქართული კულტურის ისტორიის, ქართული ლიტერატურის ისტორიის, თეოლოგიის, ამერიკული პოეზიის ისტორიის საკითხებზე. გამოცემულია მისი ლექსებისა და იგავ-არაკების კრებულები, აგრეთვე, შექსპირის, ბოდლერის, გოგოლის და სხვათა თხზულებების მისეული თარგმანები.

=== ზვიად გამსახურდია - ეროვნულ-განმათავისუფლებელი მოძრაობის ლიდერი ===

[[1956]] წელს ზვიად გამსახურდიამ და მისმა მეგობრებმა საბჭოთა კავშირის მიერ უნგრეთში სისხლიანი ინტერვენციის  დამგმობი პროკლამაციების გამოაკრეს თბილისის ქუჩებში, რაც არნახული აქცია იყო მთელი სსრკ მასშტაბით. [[1976]] წელს გამსახურდიას და კოსტავას თაოსნობით თბილისში დაფუძნდა [[საქართველოს ჰელსინკის ჯგუფი]], - ჰელსინკის [[1975]] წლის შეთანხმების ხელშემწყობი [[ადამიანის უფლებები|ადამიანის უფლებათა]] დამცავი პირველი ლეგალური ჯგუფი ყოფილ [[საბჭოთა კავშირი|საბჭოთა იმპერიაში]] ([[1989]] წლიდან ჯგუფი იწოდებოდა საქართველოს ჰელსინკის კავშირად). ზვიად გამსახურდია სიცოცხლის ბოლომდე იყო ამ ორგანიზაციის თავმჯდომარე.
ჰელსინკის ჯგუფი აქტიურად გამოდიოდა ადამიანის უფლებების, პირველყოვლისა კი - ქართველი ერის უფლებების, ქართული კულტურის ძეგლების, [[ქართული მართლმადიდებელი და სამოციქულო ეკლესია|ქართული მართლმადიდებელი ეკლესიის]] დასაცავად. ჯგუფი გამოსცემდა იატაკქვეშა თვითგამოცემებს (ჟურნალები: ,,საქართველო,, , ,,ოქროს საწმისი,, , ,,საქართველოს მოამბე,, და სხვა). გამსახურდიას ინიციატივით თბილისში პირველად (თვითგამოცემის სახით) იქნა გამოცემული ცნობილი რუსი დისიდენტი მწერლის ალ. სოლჟენიცინის ,,გულაგის არქიპელაგი,,. ადამიანის უფლებათა და ძირითად თავისუფლებათა დაცვის სფეროში, აგრეთვე, დისიდენტურ მოძრაობაში შეტანილი თვალსაჩინო წვლილისათვის [[1978]] წელს ზვიად გამსახურდია იყო ნობელის მშვიდობის პრემიის ოფიციალური ნომინანტი (წარდგენილ იქნა [[ამერიკის შეერთებული შტატები]]ს კონგრესის მიერ). მანამდე, [[1975]] წელს, გამსახურდია და კოსტავა არჩეულ იქნენ ავტორიტეტული საერთაშორისო ორგანიზაციის ,,საერთაშორისო ამნისტიის,, ("Amnesty International", შტაბ-ბინა მდებარეობს ლონდონში) წევრებად. მოგვიანებით გამსახურდია აირჩიეს ადამიანის უფლებათა საერთაშორისო საზოგადოების (ISHR-IGFM, შტაბ-ბინა მდებარეობს მაინის ფრანკფურტში) წევრად. გარდა ამისა, იგი აქტიურად თანამშრომლობდა მოსკოვში გამომავალ დისიდენტურ, თვითგამოცემით ჟურნალში ,,მიმდინარე ამბების ქრონიკა,, (რედაქტორი: ს. კოვალიოვი).

დისიდენტური საქმიანობისათვის ზვიად გამსახურდია საბჭოთა უშიშროების კომიტეტის მიერ დაპატიმრებულ იქნა [[1956]] და [[1977]]-[[1979]] წლებში. 

გამსახურდიას ოპონენტები ხშირად მიუთითებენ, რომ [[1978]] წელს, სუკ-ის (კგბ) ზეწოლით, მან ,,მოინანია დანაშაული,,. ამასთან დაკავშირებით საყურადღებოა პარიზში გამომავალი ქართული ემიგრანტული ჟურნალის ,,გუშაგი,, 1994 წლის პირველი ნომრის სარედაქციო წერილი ”ერთი სიცოცხლე”, რომელშიც ვკითხულობთ: ,,...ზვიად გამსახურდიას ემუქრება არა მხოლოდ რვა წლით თავისუფლების აღკვეთა, არამედ - ქვეყნიდან გაძევებაც. მერაბ კოსტავასთან შეთანხმებით, გამსახურდია საჯაროდ ,,ინანიებს დანაშაულს,,. ,,მონანიება,, ჯეროვანი სიმკვირცხლით იქნა ატაცებული კგბ-ს გაწვრთნილი ისტორიკოსებისა და პოლიტიკოსების მიერ (არც ”წითელი ინტელიგენცია” დარჩენილა უქმად). მათ, ვინც ,,მონანიება,, გამსახურდიას მხრიდან სიმხდალედ მიიჩნია, შევახსენებთ მხოლოდ იმას, რომ კგბ-ს გამომძიებლის კაბინეტში ჩატარებულ ამ ძალდატანებით აქციაში ზვიად გამსახურდიამ მხოლოდ ანტისაბჭოური მოღვაწეობის ზოგიერთი ასპექტი აღიარა შეცდომად, ეროვნულ-განმათავისუფლებელი საქმიანობა მას არ უარყვია ტაქტიკური მოსაზრებითაც კი. და, რაც მთავარია,... ქართული ეროვნული მოძრაობა არ დარჩენილა ერთდროულად ორივე ლიდერის, - გამსახურდიას და კოსტავას გარეშე,,. საგულისხმოა, რომ სწორედ ამ ე.წ. ,,მონანიების,, შემდეგ საბჭოთა დისიდენტური მოძრაობის გამოჩენილი მოღვაწე პეტრე გრიგორენკო ხაზგასმით მიუთითებდა: ,,მჯერა, დადგება დრო, როდესაც ქართველი ხალხი ზვიად გამსახურდიასა და მერაბ კოსტავას თავის უდიდეს ეროვნულ გმირებად შერაცხავს,,-ო (იხ. ემიგრანტული ჟურნალი ,,თავისუფლების ტრიბუნა,, , პარიზი, # 21, 1978). 

ზვიად გამსახურდიას „მონანიება“ არსებითი მიჯნა გახდა მის ბრძოლაში და ამ პერიოდიდან იგი არსებითად წყვეტს კავშირს და უპირისპირდება ე.წ. დისიდენტურ მოძრაობას, რომელიც სულ უფრო მეტი ზომით ანტიეროვნულ პოზიციებზე დგებოდა და მთლიანად და ურყევად ეროვნულ-განმათავისუფლებელ ბრძოლაში ებმევა.

დღიდან გათავისუფლებისა ([[1979]]) ზვიად გამსახურდია სათავეში ჩაუდგა მოძრაობას პატიმრობიდან მერაბ კოსტავას დასახსნელად, რაც მოხერხდა [[1987]] წელს.

გამსახურდია იყო ერთ-ერთი მთავარი ორგანიზატორი [[1987]]-[[1990]] წლებში გამართული თითქმის ყველა ძირითადი მშვიდობიანი მასობრივი აქციისა, მათ შორის [[1989]] წლის აპრილის საპროტესტო აქციისა, რომელიც დასრულდა [[9 აპრილი|9აპრილს]] სისხლიანი, ბარბაროსული დარბევით, რის შემდეგაც ზვიად გამსახურდია დააპატიმრეს, როგორც აქციის ორგანიზატორი [[1989]]. 

ზვიად გამსახურდია, როგორც „[[სრულიად საქართველოს წმინდა ილია მართლის საზოგადოება|სრულიად საქართველოს წმინდა ილია მართლის საზოგადოების]]“ თავმჯდომარე (მერაბ კოსტავას დაღუპვის შემდგომ).

=== საქართველოს რესპუბლიკის უზენაესი საბჭოს თავმჯდომარე და  რესპუბლიკის პრეზიდენტი (1990-1992) === 

[[1990]] წლის დამდეგს გამსახურდიას თაოსნობით შეიქმნა პოლიტიკური პარტიებისა და ორგანიზაციების ბლოკი ,,[[მრგვალი მაგიდა - თავისუფალი საქართველო]],, , რომელმაც დამაჯერებელი გამარჯვება მოიპოვა [[1990]] წლის [[28 ოქტომბერი|28 ოქტომბრის]] პირველ დემოკრატიულ და მრავალპარტიულ საპარლამენტო არჩევნბში. [[საქართველოს რესპუბლიკის უზენაესი საბჭო|საქართველოს რესპუბლიკის უზენაესი საბჭოს]] პირველ სესიაზე ([[1990]] წლის [[14 ნოემბერი]]) ზვიად გამსახურდია არჩეულ იქნა უზენაესი საბჭოს თავმჯდომარედ და ამ მოვალეობას ასრულებდა [[1991]] წლის მარტამდე. აღნიშნული სესიის გადაწყვეტილებით ქვეყანას ეწოდა ,,საქართველოს რესპუბლიკა,, , აღდგენილ იქნა [[საქართველოს დემოკრატიული რესპუბლიკა|საქართველოს დემოკრატიული რესპუბლიკის]] ([[1918]]-[[1921]]) სახელმწიფო ატრიბუტიკა  (დროშა, ღერბი და ჰიმნი). ამასთან, დამოუკიდებლობის აღდგენამდე გამოცხადდა გარდამავალი პერიოდი. [[1991]] წლის მარტში უზენაესმა საბჭომ ზვიად გამსახურდია აირჩია საქართველოს რესპუბლიკის პრეზიდენტად, რაც დადასტურებულ იქნა იმავე წლის [[26 მაისი|26 მაისის]] საყოველთაო-სახალხო საპრეზიდენტო არჩევნებზე მისი დამაჯერებელი გამარჯვებით.

[[1991]] წლის [[31 მარტი|31 მარტის]] საყოველთაო-სახალხო რეფერენდუმზე შეკითხვას ,,ხართ თუ არა თანახმა, რომ აღდგეს საქართველოს სახელმწიფოებრივი დამოუკიდებლობა 1918 წლის 26 მაისის აქტის საფუძველზე?,, საქართველოს საარჩევნო ხმის უფლების მქონე მოსახლეობის 98%-მა გასცა დადებითი პასუხი. [[1991]] წლის [[9 აპრილი|9 აპრილს]], რეფერენდუმის შედეგების საფუძველზე, საქართველოს რესპუბლიკის უზენაესმა საბჭომ გამოაცხადა საქართველოს სახელმწიფოებრივი დამოუკიდებლობის აღდგენა. ამასთან, აღსანიშნავია, რომ [[ამერიკის შეერთებული შტატები|ამერიკის შეერთებული შტატების]] 102-ე მოწვევის კონგრესმა  იმავე დღეს, 94-ე საგანგებო რეზოლუციით ლეგიტიმურად სცნო 31 მარტის რეფერენდუმის შედეგები (იხ. გაზ. ,,საქართველოს რესპუბლიკა,, , 11.04.1991). აქვე უნდა აღინიშნოს, რომ უზენაესი საბჭოს მიერ მიღებულ იქნა არა ერთი მნიშვნელოვანი, დემოკრატიული საკანონმდებლო აქტი: კანონი მოქალაქეობის შესახებ, კანონი პრესისა და სიტყვის თავისუფლების შესახებ, კანონი ეკონომიკური ხასიათის დანაშაულობებისთვის სიკვდილით დასჯის აკრძალვის შესახებ (საერთოდ, სიკვდილით დასჯაზე გამოცხადდა მორატორიუმი) და ა.შ. აქტიური მუშაობა მიმდინარეობდა ახალი კონსტიტუციის პროექტზე, რომლის მიღება უზენაეს საბჭოს არ დასცალდა 1991 წლის ბოლოს ქვეყანაში განვითარებული მოვლენების გამო. 1991 წლის აგვისტოდან დეკემბრის დამლევამდე საქართველოს რესპუბლიკის დამოუკიდებლობა დე-იურედ სცნეს რუმინეთმა, უკრაინამ, თურქეთმა, ყაზახეთმა, მონღოლეთმა, ლიტვამ, კანადამ, მოლდოვამ, აზერბაიჯანმა და სომხეთმა.

როგორც 1990 წლის 28 ოქტომბრის არჩევნების შედეგებს, ისე საქართველოს დამოუკიდებლობას მტრულად შეხვდა [[მოსკოვი|მოსკოვის]] კრემლი, რომლის მესვეურებმა გააჩაღეს აქტიური ბრძოლა საქართველოს ეროვნული ხელისუფლების და ზვიად გამსახურდიას წინააღმდეგ. კრემლის და მის ემისართა მიერ გაიშალა ფართო დეზინფორმაციული ომი საქართველოს წინააღმდეგ. სამწუხაროდ, კრემლის წისქვილზე ასხამდა წყალს გარკვეულ ოპოზიციურ ძალთა მოქმედება. სავალალო შედეგები მოჰყვა 1991 წლის 2 სექტემბერს პროვოცირებულ შეტაკებას პოლიციასა და ეროვნულ-დემოკრატიული პარტიის მიერ ორგანიზებული მიტინგის მონაწილეთა შორის. 

როგორც ცნობილია, [[1991]] წლის [[19 აგვისტო|19 აგვისტოს]] რუსეთში მოხდა ”პუტჩი”. ოპოზიცია უმართებულოდ ადანაშაულებდა საქართველოს პრეზიდენტს პუტჩისადმი ”ლოიალობაში”, თუმცა რეალური ვითარება განსხვავებული იყო. მეორე დღესვე საქართველოს პერიოდულ პრესაში და უცხოეთის მას-მედიაში გამოქვეყნდა ზვიად გამსახურდიას მიმართვა მსოფლიოს დემოკრატიულ სახელმწიფოთა მთავრობებისადმი, რომ მათ დაუყოვნებლივ ეცნოთ ყოფილი საბჭოთა კავშირის იმ რესპუბლიკების სუვერენიტეტი, რომლებსაც გამოცხადებული ჰქონდათ სახელმწიფოებრივი დამოუკიდებლობა (იხ. გაზ. ,,საქართველოს რესპუბლიკა,, , 20.08.1991). ამასთან, პრეზიდენტის ბრძანებით, ეროვნული გვარდია შინაგანი ჯარის სტატუსით დაექვემდებარა საქართველოს შინაგან საქმეთა სამინისტროს. გვარდიის ყოფილმა სარდალმა თ. კიტოვანმა კი განაცხადა, რომ ამ ნაბიჯით პრეზიდენტი შლიდა ეროვნულ გვარდიას.

=== სამხედრო გადატრიალება, პრეზიდენტი დევნილობაში (1992-1993) ===   

[[1991]] წლის [[22 დეკემბერი|დეკემბერს]] ანტიეროვნულმა, ანტიქართულმა ოპოზიციამ, რომელსაც ზურგს უმაგრებდა ამიერკავკასიის სამხედრო ოლქის შენაერთები, საქართველოს ეროვნული ხელისუფლების წინააღმდეგ დაიწყო შეიარაღებული გადატრიალება. მოგვიანებით, ამიერკავკასიის სამხედრო ოლქის სარდლის ყოფილი მოადგილე, გენერალი სუფიან ბეპაევი მიუთითებდა, რომ 1991 წლის 24 და 28 დეკემბერს, როდესაც შეიარაღებული ოპოზიცია კრიტიკულ მდგომარეობაში აღმოჩნდა, აღნიშნული სამხედრო ოლქი ცოცხალი ძალითა და ტექნიკით დაეხმარა სამხედრო გადატრიალების ორგანიზატორებს (იხ. გაზ. ,,მოსკოვსკიე ნოვოსტი,, , 15.12.1992). შემდგომი სისხლისღვრის თავიდან აცილების მიზნით, [[1992]] წლის [[6 იანვარი|6 იანვარს]] ზვიად გამსახურდია და მისი ხელისუფლების წარმომადგენელნი იძულებულნი გახდნენ დაეტოვებინათ უზენაესი საბჭოს შენობა და თბილისი. მცირე ხნის შემდეგ, ჩეჩნეთის რესპუბლიკა იჩქერიის პრეზიდენტის [[დუდაევი, ჯოხარ|ჯოხარ დუდაევის]] მიწვევით  გამსახურდია და მისი მთავრობის წევრები ჩავიდნენ ქ. [[გროზნო|გროზნოში]].

საგულისხმოა, რომ სწორედ სამხედრო გადატრიალების დღეებში, 1991 წლის 25 დეკემბრიდან 1992 წლის 6 იანვრამდე საქართველოს სახელმწიფოებრივი დამოუკიდებლობა დე-იურედ სცნო კიდევ 20-მა სახელმწიფომ, მათ შორის [[ამერიკის შეერთებული შტატები|ამერიკის შეერთებულმა შტატებმა]] (რომელმაც დე-ფაქტოდ საქართველოს სუვერენიტეტი სცნო 1991 წლის 9 აპრილსვე). 

სამხედრო გადატრიალების ორგანიზატორთა მიერ შექმნილი არალეგიტიმური ორგანოს, - ე.წ. ,,სამხედრო საბჭო,,-ს მითითებით ზვიად გამსახურდიას და კანონიერი ხელისუფლების წარმომადგენელთა მიმართ აღიძრა სისხლის სამართლის საქმე.

ქართველი ხალხი არ შერიგებია კანონიერი ხელისუფლები ძალისმიერ განდევნას. მთელს საქართველოში შეიქმნა [[1992-1994 წლების წინააღმდეგობის მოძრაობა საქართველოში|წინააღმდეგობის მოძრაობა]]. „[[1991-1992 წლების სამხედრო გადატრიალება|პუტჩის]]“ დღეებში და მის შემდეგაც თბილისში და საქართველოს სხვა ქალაქებში სისტემატურად მიმდინარეობდა კანონიერი ხელისუფლების, პრეზიდენტ ზვიად გამსახურდიას მომხრეთა მრავალათასიანი საპროტესტო, მშვიდობიანი მიტინგები და დემონსტრაციები - რომლებიც მრავალჯერ იქნა დახვრეტილი და დარბეული: ასობით ადამიანი მოკლეს და დაჭრეს. პროტესტანტები პუტჩისტებმა დახვრიტეს 1992 წლის 3, 7, 26 იანვარს, ხოლო 2 თებერვალს მოკლეს 23 და დაჭრეს კანონიერი ხელისუფლების 183 მომხრე. კანონიერი ხელისუფლების ასობით მომხრე უკანონოდ დააპატიმრეს, აწამეს. 

პუტჩის შემდგომ „[[პარამილიტარული ანტიეროვნული ორგანიზაცია "მხედრიონი"|მხედრიონმა]]“ და „კიტოვან-სიგუას გვარდიამ“ წამოიწყეს გამსახურდიას მომხრე რეგიონების დარბევა-დაწიოკება და ძარცვა, რამაც განსაკუთრებით მწვავე სახე მიიღო სამეგრელოსა და აფხაზეთში (ანუ რეგიონებში, რომლეშიც თბილისის პუტჩის შემდგომ კანონიერი ხელისუფლების ერთგული ადმინისტარცია დარჩა). ამან კიდევ უფრო მწვავე გახადა დასავლეთ საქართველოში წინააღმდეგობის მოძრაობა, რომელიც თანდათანობით შეიარაღებულ წინააღმდეგობად გადაიქცა და შეამზადა კანონიერი ხელისუფლების, პრეზიდენტ გამსახურდიას დაბრუნება საქართველოში.

[http://mamuli.net/simartle/bpg/default.asp იხ.: ვიდეო მასალები ხუნტის მხეცობებზე და წინააღმდეგობის მოძრაობაზე]

=== საქართველოში დაბრუნება და დაღუპვა (1993 წლის სექტემბერი-დეკემბერი) ===

[[1993]] წლის სექტემბრის დამლევს პრეზიდენტი ზვიად გამსახურდია დაბრუნდა საქართველოში (იგი თვითმფრინავით ჩაფრინდა [[სენაკი|სენაკში]], საიდანაც ჩავიდა [[ზუგდიდი|ზუგდიდში]]) ასრულებდა რა კანონიერი უზენაესი საბჭოს დადგენილებას საქართველოში კანონიერი ხელისუფლების დაბრუნებასთან დაკავშირებით. მისი მიზანი იყო აფხაზეთში არსებული ვითარების გამოსწორება და დევნილი კანონიერი ხელისუფლების აღდგენა. მცირე დროის განმავლობაში ლეგიტიმური ხელისუფლების ძალაუფლების ქვეშ აღმოჩნდა აფხაზეთის აღმოსავლეთი ნაწილი, სამეგრელო და დასავლეთ საქართველოს მნიშვნელოვანი ნაწილი - საქართველოში ფაქტობრივი ორხელისუფლიანობა დამყარდა. კანონიერი ხელისუფლების მიზნებს აღსრულება არ ეწერა, ვინაიდან საქართველოს ფაქტობრივმა მმართველმა [[შევარდნაძე, ედუარდ|ედუარდ შევარდნაძემ]] ამერიკის შეერთებილი შტატების მთავრობის შუამავლობით პრეზიდენტ გამსახურდიას ერთგული გვარდიის წინააღმდეგ მოიწვია [[რუსეთი|რუსეთის]] საზღვაო-სადესანტო ძალები ადმირალ ბალტინის მეთაურობით. 1993 წლის ოქტომბრის დამლევს პრეზიდენტი ზვიად გამსახურდია და მისი რამდენიმე მხარდამჭერი იძულებულნი გახდნენ თავი სამეგრელოს მთიანი ნაწილისათვის შეეფარებინათ. [[1993]] წლის [[31 დეკემბერი|31 დეკემბერს]] საქართველოს პრეზიდენტი დაიღუპა წალენჯიხის რაიონის სოფელ ხიბულაში (ამ ფაქტზე 2004 წლიდან მიმდინარეობს გამოძიება საქართველოს პრეზიდენტის განკარგულება N-174 შექმნილი სახელმწიფო კომისიისა და პროკურატურის მიერ). იმავე წლის თებერვალში იგი გადასვენებულ იქნა ქ. გროზნოში.

[http://www.geocities.com/shavlego/Interview_to_Alia_2.htm იხ.: 1993 წლის მოვლენების საერთაშორისო ასპექტებზე და რუსეთ-აშშ როლზე]

=== რეაბილიტაცია ===

[[2003]] წლის 21-23 ნოემბრის [[ვარდების რევოლუცია|ვარდების რევოლუციის]] შემდეგ, [[2004]] წლის იანვარში, პრეზიდენტ [[სააკაშვილი, მიხეილ|სააკაშვილის]] ინიციატივით მიღებული იქნა რამდენიმე აქტი პრეზიდენტ ზვიად გამსახურდიას და ზოგადად კანონიერი ხელისუფლების რეაბილიტაციისათვის. გაუქმდა ზ.ღგამსახურდიასა და მისი მომხრეების მიმართ 1992 წლის 4 იანვარს აღძრული სისხლის სამართლის საქმე #7492801. თბილისის ქაშუეთის ეკლესიაში გამოსვლისას {2004 წლის 25 იანვარი} პრეზიდენტმა სააკაშვილმა პატივი მიაგო საქართველოს პირველი პრეზიდენტის ხსოვნას. ზვიად გამსახურდიას სახელი ეწოდა თბილისის მტკვრის მარჯვენა სანაპიროს, ცენტრალურ ქუჩას ქ. ზუგდიდში, საშუალო სკოლას ქ. რუსთავში. ამასთან, პატიმრობიდან გათავისუფლდნენ მისი მხარდამჭერი [[1992-2003 წლების პოლიტიკური პატიმრები|პოლიტიკური პატიმრები]]. 2004 წელი ოფიციალურად გამოცხადდა ზვიად გამსახურდიას წლად. [[2005]] წელს საქ. კულტურის სამინისტრომ კულტურის ძეგლის სტატუსი მიაკუთვნა კონსტანტინე და ზვიად გამსახურდიების სახლ-მუზეუმს თბილისში - "კოლხურ კოშკს".

=== ზვიად გამსახურდიას ძირითადი სამეცნიერო შრომები და ლიტერატურული თხზულებები ===

* XX საუკუნის ამერიკული პოეზია (მონოგრაფია), თბილისი, გამომცემლობა ,,განათლება,, , 1972.
* ,,ვეფხისტყაოსანი,, ინგლისურ ენაზე (მონოგრაფია), თბილისი, გამომცემლობა ,,მეცნიერება,, , 1984.
* საქართველოს სულიერი მისსია, თბილისი, გამომცემლობა ,,განათლება,, , 1990.
* ,,ვეფხისტყაოსნის,, სახისმეტყველება (მონოგრაფია), თბილისი, გამომცემლობა ,,მეცნიერება,, , 1991.
* წერილები და ესსეები, თბილისი, გამომცემლობა ,,ხელოვნება,, , 1991.
* იგავები და ზღაპრები, თბილისი, გამომცემლობა ,,ნაკადული,, , 1987.
* მთვარის ნიშნობა (ლექსები), თბილისი, გამომცემლობა ,,მერანი,, , 1989.

=== რჩეული თარგმანები ===

* უილიამ შექსპირი, ზამთრის ზღაპარი, თბილისი, გამომცემლობა ,,ნაკადული,, , 1969.
* ამერიკელი პოეტები.- ჟ. ,,ხომლი,, , #2, 1969.
* ამერიკელი პოეტების ანთოლოგია, თბილისი, გამომცემლობა ,,განათლება,, , 1971.
* ნ. გოგოლი, საშინელი შურისგება.- ჟ. ,,საუნჯე,, , #3, 1983.
* ძველეგვიპტური ,,მკვდართა წიგნიდან,,.- ჟ. ,,ცისკარი,, , #7, 1985.
* ლეონარდ კოტრელი, ანტიკურობის საოცრებანი, თბილისი, გამომცემლობა ,,განათლება,, , 1987.
* შარლ ბოდლერი, ლექსები პროზად, თბილისი, გამომცემლობა ,,საქართველო,, , 1991.
* სახარება მათესი, თბილისი, 2003.

=== საზოგადოებრივ-პოლიტიკური ხასიათის ნაშრომები ===

* [http://www.geocities.com/shavlego/ZG_Letter_SH.htm Open Letter to E. Shevardnadze]
* [http://www.geocities.com/shavlego/zg_1d.html The Nomenklatura Revanche in Georgia]

=== მასალები ზვიად გამსახურდიას შესახებ ===

* Otto von Habsburg.- ABC (Spain), November 24, 1993.
* J. "Soviet Analyst", Vol. 21, No: 9-10, London, 1993, pp. 15-31.
* ჟ. ,,გუშაგი,, , პარიზი, #1, 1994 (ქართულ და ინგლისურ ენებზე).
* Konstantin Gamsachurdia, Swiad Gamsachurdia: Dissident - Prasident - Martyrer, Perseus-Verlag, Basel, 1995.
* CAUCASUS and unholy alliance, Publishing House "Kirja_Leitzinger", Vantaa (Finland), 1997.
* [http://www.geocities.com/z_g.geo/z_g.html Memorial Page of President Zviad Gamsakhurdia]
* ლევან ურუშაძე, ზვიად გამსახურდიადან მიხეილ სააკაშვილამდე.- გაზ. ,,ეროვნული თანხმობა,, , თბილისი, #2, 2004, გვ. 6-7.  
* [http://mamuli.net/simartle/bpg/publication_view.asp?iabspos=1&vjob=vdocid,11520 Звиад Гамсахурдиа, Автобиография]

[[კატეგორია:ქართველები]]
[[კატეგორია:ქართველი პოლიტიკოსები]]

[[de:Swiad Gamsachurdia]]
[[en:Zviad Gamsakhurdia]]
[[es:Zviad Gamsakhurdia]]
[[pl:Zwiad Gamsachurdia]]
[[sv:Zviad Gamsachurdia]]
