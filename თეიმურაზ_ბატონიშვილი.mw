'''თეიმურაზ ბატონიშვილი''' (ბაგრატიონი) (* 23 აპრილი. [[4 მაისი]]. [[1782]], [[თბილისი]] ―  † 25 ოქტომბერი. [[5 ნოემბერი]]. [[1846]], [[პეტერბურგი]]), ქართველი მწერალი და მეცნიერი, [[გიორგი XII | გიორგი XII-ის]] ძე. სწავლობდა [[თელავი | თელავის]] სემინარიაში. [[1795]] მონაწილეობდა [[კრწანისის ბრძოლა 1795 | კრწანისის ბრძოლაში]]. [[1803]] [[სპარსეთი | სპარსეთში]] გაიქცა და იქ თავის ბიძა [[ალექსანდრე ბატონიშვილი |  ალექსანდრე ბატონიშვილთან]] ცხოვრობდა. [[1810]] სამშობლოში დაბრუნდა, მალე პეტერბურგში გაგზავნეს. აქ მას დაენიშნა წლიური ჯამაგირი და პენსია. აქვე [[1813]] შეიძინა საკუთარი სახლი (ვასილის კუნძულზე), სადაც გარდაცვალებამდე ცხოვრობდა. თეიმურაზ ბატონიშვილი ეწეოდა ფართო მეცნიერულ-ლიტერატურულ საქმიანობას; დაკავშირებული იყო რუს მოღვაწეებთან, პოეტებთან, მეცნიერებთან. მან შემოიკრიბა პეტერბურგში მოღვაწე ქართველი მწიგნობრები. 1830-იდან საფუძველი ჩაეყარა მის მეცნიერულ თანამშრომლობას აკადემიკოს [[ბროსე, მარი | მ. ბროსესთან]], რომელიც მის მოწაფედ თვლიდა თავს. თეიმურაზ ბატონიშვილმა ბროსესთან ერთად შექმნა პეტერბურგის ქართველოლოგიური სკოლა. ისტორიულ შრომებიდან აღსანიშნავია მონოგრაფია "ისტორის დაწყებითგან ივერიისა, ესე იგი გიორგიისა, რომელ არს სრულიად საქართველოჲსა". ნაშრომი მოიცავს პერიოდს ადამიანის გაჩენიდან საქართველოში ქრისტიანული რელიგიის დამკვიდრებამდე. საქართველოს ისტორია განხილულია ახლო აღმოსავლეთის ისტორიის  გათვალისწინებით, გამოყენებულია ანტიკური (ბერძნულ-რომაული) და სომხური ისტორიოგრაფია. როგორც ისტორიკოსი, თეიმურაზ ბატონიშვილი რომანტიკოსია, იგი აიდეალებს საქართველოს წარსულს. თეიმურაზ ბატონიშვილმა განსაკუთრებული ღვაწლი დასდო ვეფხისტყაოსნის შესწავლას («განმარტება პოემა ვეფხისტყაოსანისა»), ტექსტის დადგენას და პოემის [[1841]] გამოცემას. თეიმურაზ ბატონიშვილმა შეისწავლა ქართული ლექსთწყობის საკითხებიც («გვარნი ანუ საზომნი ქართულისა ენის სტიხთა»). მას ეკუთვნის აგრეთვე ლექსთა კრებული "სამოცეული", პოემა "ვაშლი ანუ დარღვევა ტროადისა", პიესა "სამსახეობა რაინდისა", მემუარული ჟანრის ნაწარმოები "მოგზაურობა ჩემი ევროპისა სხვათა და სხვათა ადგილთა"; თარგმნა [[ტაციტუსი, პუბლიუს | ტაციტუსუს]], [[ვოლტერი | ვოლტერის]], [[პუშკინი, ალექსანდრე | პუშკინის]] და სხვათა ნაწარმოებები. მისი უმდიდრესი ბიბლიოთეკიდან ზოგი უნიკალური ხელნაწერი საქართველოს დაუბრუნდა. თეიმურაზ ბატონიშვილი იყო პეტერბურგის საიმპერატორო მეცნიერებათა აკადემიის საპატიო წევრი ([[1837]]), პარიზის სააზიო საზოგადოების და კოპენჰაგენის სამეფო ანტიკვართა საზოგადოების წევრი.
