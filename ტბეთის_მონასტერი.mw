'''ტბეთი''', კულტურის კერა, რელიგიური ცენტრი შუა საუკუნეების საქართველოში, ისტორიულ [[შავშეთი|შავშეთში]] (ახლანდელი თურქეთის ტერიტორია). სახელწოდება წარმოდგება მცირე ტბებიდან. X საუკუნის დასაწყისში [[ერისთავთერისთავი|ერისთავთერისთავმა]] [[აშოტ კუხი|აშოტ კუხმა]] აქ საკათედრო ტაძარი ააგო და დანიშნა პირველი [[ეპისკოპოსი]] [[სტეფანე მტბევარი]] (ტბეთის ეპარქიაში შედიოდა შავშეთი და აჭარის ნაწილი). 

XI საუკუნეში ეპისკოპოსმა [[საბა მტბევარი|საბა მტბევარმა]] ააგო ციხესიმაგრე და დაიცვა მხარე ბიზანტიის აგრესიისაგან. ამიერიდან სამეფო ხელისუფლებამ მტბევარ ეპისკოპოსს საერო ხელისუფლებაც - შავშეთის ერისთავობაც ებოძა. ტბეთში გაშლილი იყო მნიშვნელოვანი კულტურულ-საგანმანათლებლო საქმიანობა. აქ შეიქმნა სტეფანე მტბევარის ჰაგიოგრაფიული თხზულება "წამება წმიდისა მოწამისა გობრონისი" ([[914]]-[[918]]), [[იოანე მტბევარი|იოანე მტბევარის]] ჰიმნოგრაფიული ნაწარმოებები (X ს.). აქ მოღვაწეობდნენ მწიგნობრები [[დავით ტბელი]], არქიპოსი, აკვილა მტბევარი, იოანე ფუკარალის ძე (ორივე XI ს.), [[აბუსერისძე, ტბელი]] და სხვა. 

ტბეთის ხელნაწერებიდან უმნიშვნელოვანესია ტბეთის სახარება ([[995]]), რომელიც ამჟამად სანქტ-პეტერბურგის საჯარო ბიბლიოთეკაში ინახება. შემორჩენილია აგრეთვე "ტბეთის სულთა მატიანის" ტექსტი (XII-XVII სს.), რომელიც მდიდარ მასალას შეიცავს შავშეთისა და აჭარის ისტორიულ გეოგრაფიისა და საგვარეულოთა შესახებ. XX საუკუნის დასაწყისში ტბეთი მოინახულეს და აღწერეს (ჯვარგუმბათიანი ტაძარი, მოხატული ლაპიდარული და ფრესკული წარწერებით) ქართული კულტურის მკვლევარებმა [[მარი, ნიკოლოზ|ნ. მარმა]] და  [[ყაზბეგი, გიორგი|გ. ყაზბეგმა]].


[[კატეგორია:საქართველოს კულტურულ-საგანმანათლებლო კერები]]
[[კატეგორია:საქართველოს ხუროთმოძღვრების ძეგლები]]
