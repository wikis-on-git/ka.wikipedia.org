[[Image:GurandaGvaladze4.gif|thumb|გურანდა ღვალაძე]]
'''გურანდა ღვალაძე''' (* [[23 ივნისი]], [[1932]], [[თბილისი]]), ცნობილი [[ქართველები|ქართველი]] [[ბოტანიკა|ბოტანიკოსი]] და მეცნიერების თვალსაჩინო ორგანიზატორი, [[მცენარეთა ემბრიოლოგია|მცენარეთა ემბრიოლოგიის]] ქართული სამეცნიერო სკოლის ერთ-ერთი ფუძემდებელი, აკადემიკოს ს. ნავაშინის სახელობის საერთაშორისო მედლის ლაურეატი ([[1990]]), ბიოლოგიის მეცნიერებათა დოქტორი ([[1974]]), პროფესორი ([[1990]]), აფხაზეთის მეცნიერებათა რეგიონული აკადემიის აკადემიკოსი ([[1998]]). 

==ბიოგრაფია==
დაიბადა [[თბილისი|თბილისში]], თვალსაჩინო იურისტის, 1920-1930-იანი წლების ეროვნულ-განმათავისუფლებელი მოძრაობის ცნობილი მოღვაწის [[ღვალაძე, ევგენ|ევგენ (გენო) ღვალაძის]] (1900-1937) და თვალსაჩინო მკვლევარ-ბიბლიოგრაფის [[ღვალაძე, თამარ|თამარ კუცია-ღვალაძის]] (1902-1986) ოჯახში.

[[1956]] წელს დაამთავრა [[თბილისის სახელმწიფო უნივერსიტეტი|თბილისის სახელმწიფო უნივერსიტეტის]] ბიოლოგიის ფაკულტეტი. [[1956]]-[[1959]] წლებში იყო [[საქართველოს მეცნიერებათა აკადემია|საქართველოს მეცნიერებათა აკადემიის]] ბოტანიკის ინსტიტუტის (ამჟამად ნ. კეცხოველის სახელობისა) ასპირანტი. [[1959]] წლიდან დღემდე იგი ნაყოფიერ სამეცნიერო მოღვაწეობას ეწევა აღნიშნულ ინსტიტუტში. [[1966]]-[[1982]] წლებში ღვალაძე იყო ინსტიტუტის კულტურული ფლორის განყოფილების უფროსი მეცნიერ თანამშრომელი, [[1982]]-[[1990]] წლებში ამავე განყოფილების გამგე, ხოლო [[1992]]-[[2002]] წლებში განაგებდა მის მიერვე დაარსებულ მცენარეთა ემბრიოლოგიის განყოფილებას (ამჟამად მცენარეთა რეპროდუქციული კვლევის ლაბორატორია). [[2002]] წლიდან დღემდე იგი არის ინსტიტუტის მცენარეთა რეპროდუქციული კვლევის ლაბორატორიის მთავარი მეცნიერ თანამშრომელი. [[1962]] წელს მან წარმატებით დაიცვა საკანდიდატო დისერტაცია, ხოლო [[1974]] წელს მიენიჭა ბიოლოგიის მეცნიერებათა დოქტორის სამეცნიერო ხარისხი. [[1990]] წელს მას მიეკუთვნა პროფესორის სამეცნიერო წოდება.

==სამეცნიერო-პედაგოგიური მოღვაწეობა==
[[1956]] წლიდან პროფ. ღვალაძე მოღვაწეობს მცენარეთა ემბრიოლოგიის დარგში და ითვლება ამ დარგის ქართული სამეცნიერო სკოლის ერთ-ერთ ფუძემდებლად. იგი არის 190-მდე სამეცნიერო შრომის, მათ შორის 3 მონოგრაფიის ავტორი. მას ეკუთვნის ფუძემდებლური გამოკვლევები ფარულთესლოვან მცენარეთა ორმაგი განაყოფიერების, კულტურულ მცენარეთა ციტოგენეტიკის, საქართველოს ენდემურ მცენარეთა ემბრიოლოგიის, ფარულთესლოვან მცენარეთა სტრუქტურულ-ფუნქციური თავისებურებების კვლევის დარგში. მისი ხელმძღვანელობით დაცულია არაერთი საკანდიდატო დისერტაცია, არის 30-ზე მეტი საკანდიდატო და სადოქტორო დისერტაციის ოფიციალური ოპონენტი.

გარდა სამეცნიერო მოღვაწეობისა, გურანდა ღვალაძე წლების მანძილზე ეწეოდა ნაყოფიერ პედაგოგიურ მოღვაწეობას: იყო საქართველოს ზოოვეტერინარული ინსტიტუტის ბოტანიკის კათედრის პროფესორი. [[1980]]-[[1986]] წლებში ასრულებდა თბილისის ივ. ჯავახიშვილის სახელობის სახელმწიფო უნივერსიტეტის ბიოლოგიის ფაკულტეტის სახელმწიფო საგამოცდო კომისიის თავმჯდომარის მოვალეობას. გარდა ამისა, იგი არის ბიოლოგიაში მე-7 - მე-8 კლასების სასკოლო სახელმძღვანელოების თანაავტორი.

მცენარეთა ემბრიოლოგიაში შეტანილი დიდი წვლილისათვის [[1990]] წელს პროფ. ღვალაძე დაჯილდოვდა აკადემიკოს ს. ნავაშინის სახელობის საერთაშორისო მედლით.

ღვალაძე არის არაერთი სამეცნიერო ფორუმის მონაწილე და ორგანიზატორი. იგი იყო აქტიური მონაწილე მცენარეთა ემბრიოლოგიის საერთაშორისო სიმპოზიუმებისა, რომლებიც გაიმართა ინდოეთში, საფრანგეთში (ორჯერ), ჩეხეთში, სლოვაკეთსა და პოლონეთში. გარდა ამისა, რამდენიმეგზის ხანგრძლივი სამეცნიერო მივლინებით იმყოფებოდა სლოვაკეთის მეცნიერებათა აკადემიის ბოტანიკის ინსტიტუტში. მისი 20-ზე მეტი სამეცნიერო სტატია გამოქვეყნებულია უცხოეთის სამეცნიერო პერიოდულ გამოცემებსა და კრებულებში (ინდოეთში, აშშ-ში, საფრანგეთში, სლოვაკეთში).

პროფ. ღვალაძე არის მცენარეთა რეპროდუქციული კვლევის საერთაშორისო ასოციაციის (IPRRA, კანადა) დამფუძნებელი წევრი, მცენარეთა შესახებ ინფორმაციის საერთაშორისო ორგანიზაციის (IOPI, აშშ) ნამდვილი წევრი, მეცნიერებისა და ტექნოლოგიების ხელშემწყობი ევროპული ასოციაციის - ევრომეცნიერების (ES, საფრანგეთი) წევრი და ევრომეცნიერების საქართველოს ეროვნული სექციის გამგეობის წევრი, ამერიკის ბიოგრაფიული ინსტიტუტის (ABI) მრჩეველთა სამეცნიერო საბჭოს საპატიო წევრი, საქართველოს მეცნიერებათა აკადემიის ნ. კეცხოველის სახელობის ბოტანიკის ინსტიტუტის სამეცნიერო საბჭოს წევრი, აფხაზეთის მეცნიერებათა რეგიონული აკადემიის აკადემიკოსი, საქართველოს ბოტანიკოსთა სამეცნიერო საზოგადოების პრეზიდიუმის წევრი.

== რესურსები ინტერნეტში ==
*[http://www.webhostcorp.com/members/ggvaladze პროფესორ გურანდა ღვალაძის ვებ-გვერდი (ინგლ)]
*[http://www.acnet.ge/botany.htm საქართველოს მეცნიერებათა აკადემიის ბოტანიკის ინსტიტუტი]

[[კატეგორია:ქართველები]]
[[კატეგორია:ქართველი მეცნიერები]]
[[კატეგორია:დაბადებული  1932]]
[[en:Guranda Gvaladze]]
