'''ახალციხის რაიონი''' - ადმინისტრაციული რაიონი [[სამცხე-ჯავახეთის მხარე|სამცხე-ჯავახეთის მხარეში]]. რაიონის ტერიტორია [[1917]] წლამდე  ტფილისის გუბერნიის ახალციხის მაზრაში შედიოდა, 1917-30 წლებში - აღმოსავლეთ საქართველოში ახალციხის მაზრის სახელწოდებით, [[1930]] წლიდან ცალკე რაიონია დღევანდელ საზღვრებში. რაიონის სამხრეთი საზღვარი ემთხვევა [[საქართველო]]-[[თურქეთი|თურქეთის]] სახელმწიფო საზღვარს.

==ბუნება==
მდებარეობს ახალციხის ქვაბულში, უჭირავს მტკვრისა და ფოცხოვის ხეობები. ტერიტორია - 1010 კვ.კმ., მათ შორის სასოფლო-სამეურნეო სავარგულებს უკავია 410 კვ.კმ. რაიონის ტერიტორიაზე მიედინება მდინარეები [[მტკვარი]], [[ფოცხოვი]], [[ქვაბლიანი]], [[ურაველი]]. მთავარი წიაღისეული სიმდიდრეა მურა ნახშირი, დიატომიტი, აქატი, თაბაშირი, საშენი მასალები.

==მოსახლეობა==
მოსახლეობის რიცხოვნობა - 46 ათასი კაცი; სიმჭიდროვე - 64 კაცი კვ.კმ-ზე. რაიონში 49 დასახლებული პუნქტია: 2 ქალაქი, 47 სოფელი. 

==მმართველობა==
ქალაქი ახალციხე არის სამცხე-ჯავახეთის მხარის ადმინისტრაციული ცენტრი, სადაც განთავსებულია მხარეში საქართველოს პრეზიდენტის რწმუნებულის ადმინისტრაცია, აგრეთვე საქართველოს ხელისუფლების ცენტრალური ორგანოების რეგიონული განყოფილებები.  რაიონის ადგილობრივი თვითმმართველობის უმაღლესი ორგანოა რაიონის საკრებულო, აღმასრულებელი ორგანო - რაიონის გამგეობა. მმართველობის ადმინისტრაციული ერთეულებია:

*''ქალაქის საკრებულო'' - 2: [[ახალციხე]], [[ვალე]];
*''სოფლის საკრებულო'' - 13: აგარის, ანდრიაწმინდის, აწყურის, ელიაწმინდის, კლდის, მინაძის, პამაჯის, საძელი, სვირის, სხვილისის, ფერსის, წყალთბილას, წყრუთის.

==ეკონომიკა==
რაიონში წამყვანია მრეწველობა, არის მოპოვებითი და გადამამუშავებელი მრეწველობის მცირე საწარმოები. სოფლის მეურნეობის ძირითადი დარგებია მეხილეობა, მევენახეობა, მებოსტნეობა, მეცხოველეობა, მოჰყავთ მარცვლეული კულტურები. რაიონის ტერიტორიაზე გადის მნიშვნელოვანი სარკინიგზო (თბილისი-ახალციხე) და საავტომობილო (ახალციხე-ერევანი, ახალციხე-ბათუმი) გზები.

==კულტურა==
რაიონში 46 სახელმწიფო ზოგადსაგანმანათლებლო სკოლაა, 2 საშუალო პროფესიული და 2 უმაღლესი სასწავლებელი (ივ. ჯავახიშვილის სახ. თბილისის სახელმწიფო უნივერსიტეტის მესხეთის ფილიალი, საქართველოს ტექნიკური უნივერსიტეტის სამცხე-ჯავახეთის ფილიალი), 42 ბიბლიოთეკა, 1 თეატრი (მესხეთის სახელმწიფო) და 1 მუზეუმი (სამცხე-ჯავახეთის ისტორიული). 

==ღირშესანიშნაობანი==
რაიონში ბევრია ძველი ქართული ხუროთმოძღვრების ძეგლი: საფარის მონასტერი (X-XIV სს.), აწყურის და ახალციხის ციხეები, ვალეს ღვთისმშობლის ეკლესია და სხვა.


{{სამცხე-ჯავახეთი}}
[[კატეგორია:სამცხე-ჯავახეთის მხარე]]
