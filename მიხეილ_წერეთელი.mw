<div style="float:right">[[Image:MikhakoTsereteli.gif]]</div>

'''მიხეილ (მიხაკო) წერეთელი''' (ფსევდონიმები - "Baton", "მ. სანგალა") (* [[1878]] წლის [[23 დეკემბერი]], სოფ. [[ცხრუკვეთი]] (დღევანდელი [[ჭიათურა|ჭიათურის რაიონი]]) ―  † [[1965]] წლის [[2 მარტი]], [[მიუნხენი]]), გამოჩენილი [[ქართველები|ქართველი]] მეცნიერი ძველი აღმოსავლეთის ისტორიის დარგში, ფილოლოგი, პუბლიცისტი, სოციოლოგი, პოლიტიკური და საზოგადო მოღვაწე, პროფესორი, ცნობილი ექიმის, პუბლიცისტისა და საზოგადო მოღვაწის [[წერეთელი, ვასილ|ვასილ წერეთლის]] (1862-1937) უმცროსი ძმა.

დაიბადა ზემო [[იმერეთი]]ს ერთ-ერთ ულამაზეს სოფელ ცხრუკვეთში. იგი იყო იმერეთის მეფის [[სოლომონ I]]-ის კარის მოძღვარის '''სვიმონ წერეთლის''' (მისგან იღებს სათავეს '''მოძღვრიშვილ-წერეთელთა''' ცნობილი საგვარეულო) და იმერეთის მეფის [[დავით II, გიორგი VII-ის ძე|დავით II]]-ის ასულის '''ატატო ბაგრატიონის''' პირდაპირი შთამომავალი.

===განათლება===

მიხეილ წერეთელმა [[1898]] წელს დაამთავრა [[ქუთაისი]]ს კლასიკური გიმნაზია. იმავე წელს ჩჩაირიცხა [[კიევი]]ს უნივერსიტეტში, საიდანაც გარიცხეს [[1899]] წელს, აქტიური პოლიტიკური მოღვაწეობისათვის. შემდეგ სწავლობდა [[სორბონის უნივერსიტეტი|სორბონის]] და [[ჟენევა|ჟენევის]] უნივერსიტეტებში. [[1912]] წელს დაამთავრა [[ჰაიდელბერგი]]ს ([[გერმანია]]) უნივერსიტეტის ისტორია-ფილოლოგიის ფაკულტეტი ძველი აღმოსავლეთის ისტორიის განხრით. 

===სამეცნიერო, პოლიტიკური და საზოგადოებრივი მოღვაწეობა===

[[1900]]-[[1907]] წლებში მ. წერეთელი ცხოვრობდა და მოღვაწეობდა [[საფრანგეთი|საფრანგეთსა]] და [[შვეიცარია]]ში. აქტიურად იყო ჩაბმული ანარქისტულ საქმიანობაში. ახლო ურთიერთობა ჰქონდა [[ჩერქეზიშვილი, ვარლამ|ვარლამ ჩერქეზიშვილთან]], პ. კროპოტკინთან და საერთაშორისო ანარქისტული მოძრაობის სხვა ლიდერებთან. ამასთან, ეწეოდა ნაყოფიერ პუბლიცისტურ მოღვაწეობას. ფსევდონიმებით "Baton" და "მ. სანგალა" წერილებს აქვეყნებდა როგორც ქართულ, ისე უცხოეთის პერიოდულ პრესაში.

[[1904]] წელს იგი შეუერთდა ქართველ სოციალ-ფედერალისტთა ჯგუფს [[დეკანოზიშვილი, გიორგი|გიორგი დეკანოზიშვილის]] ხელმძღვანელობით. ეს ჯგუფი მოღვაწეობდა [[პარიზი|პარიზში]]. აქ გამოდიოდა მათი გაზეთები "საქართველო" და "Le Georgie". იმავე წელს წერეთელმა მონაწილეობა მიიღო რუსეთის იმპერიის რევოლუციური ჯგუფების ინტერპარტიულ კონფერენციაში, რომელიც გაიმართა პარიზში.

[[1907]] წელს მ. წერეთელი [[საქართველო]]ში დაბრუნდა. მცირე ხნის შემდეგ, იმავე წლის 30 აგვისტოს, საქართველოში დატრიალდა უდიდესი ტრაგედია - [[წიწამური|წიწამურთან]] ვერაგულად იქნა მოკლული დიდი [[ჭავჭავაძე, ილია|ილია ჭავჭავაძე]] (1837-1907). გაზეთის "ისარი" [[1907]] წლის [[2 სექტემბერი|2 სექტემბრის]] ნომერში გამოქვეყნდა მ. წერეთლის ცნობილი წერილი "კაცია ადამიანი?!". ქართველი საზოგადოებისთვის კარგად არის ცნობილი სიტყვა, რომელიც მან წარმოსთქვა ილიას დაკრძალვაზე. როგორც სტატია, ისე სიტყვა იმავე წლის დამლევს გამოქვეყნდა მემორიალურ კრებულში "ილია ჭავჭავაძის სიკვდილი და დასაფლავება".

[[1909]] წელს თბილისში გამოიცა მ. წერეთლის უაღრესად მნიშვნელოვანი სოციოლოგიური გამოკვლევა "ერი და კაცობრიობა".

[[1910]] წელს იგი სიტყვით გამოვიდა [[ლონდონი]]ს ჩაგრულ ერთა ყრილობაზე.

[[1914]] წელს მიხეილ წერეთელმა მოიპოვა ჰაიდელბერგის უნივერსიტეტის დოქტორის ხარისხი ასირიოლოგიაში. სადისერტაციო ნაშრომი იმავე წელს ცალკე წიგნად გამოიცა ხსენებული უნივერსიტეტის მიერ.

[[1912]] წელს მან გამოაქვეყნა თავისი ცნობილი გამოკვლევა "სუმერული და ქართული", რომელიც მოგვიანებით გამოქვეყნდა ინგლისურ და ფრანგულ ენებზე.

[[1916]] წელს იგი მონაწილეობდა [[ლოზანა]]ში გამართულ ჩაგრულ ერთა ყრილობაში. იმავე წელს ფრანგულ ენაზე გამოიცა მისი წიგნი კავკასიის ეთნიკური და კულტურული განვითარების საკვანძო საკითხების შესახებ.

[[1913]]-[[1916]] წლებში [[დიდი ბრიტანეთი]]სა და [[ირლანდია|ირლანდიის]] სამეფო სააზიო საზოგადოების შრომების რამდენიმე ნომერში გამოქვეყნდა მ. წერეთლის ნაშრომი "სუმერელები და ქართველები".

[[1914]]-[[1918]] წლებში მიხეილ წერეთელი იყო საზღვარგარეთ მოქმედი მეტად მნიშვნელოვანი ორგანიზაციის - "საქართველოს დამოუკიდებლობის კომიტეტი"-ს ერთ-ერთი ხელმძღვანელი.

[[1918]]-[[1919]] წლებში იგი იყო [[საქართველოს დემოკრატიული რესპუბლიკა|საქართველოს დემოკრატიული რესპუბლიკის]] დიპლომატიური მისიების ხელმძღვანელი [[გერმანია]]ში და [[სკანდინავია|სკანდინავიის ქვეყნებში]].

[[1919]]-[[1920]] წლებში მიხეილ წერეთელი იყო [[თბილისის სახელმწიფო უნივერსიტეტი]]ს პროფესორი ასირიოლოგიასა და ძველი აღმოსავლეთის ისტორიაში.

[[1921]] წლის თებერვალ-მარტში ბოლშევიკურმა [[რუსეთი|რუსეთმა]] მოახდინა საქართველოს ოკუპაცია. მ. წერეთელი იძულებული იყო სამუდამოდ დაეტოვებინა სამშობლო.

[[1922]]-[[1945]] წლებში იგი იყო ჯერ [[ბრიუსელი]]ს უნივერსიტეტის, შემდეგ კი [[ბერლინი]]ს ჰუმბოლდტის სახელობის უნივერსიტეტის პროფესორი.

[[1920]]-იანი წლების პირველ ნახევარში [[სტამბოლი]]ს ([[კონსტანტინოპოლი]]ს) ქართველ კათოლიკეთა სავანესთან არსებულმა გამომცემლობამ გამოსცა მ. წერეთლის მიერ ნათარგმნი "გილგამეშიანი" და მისი მონოგრაფიული გამოკვლევა "ხეთის ქვეყანა".

[[1926]] წლიდან [[1940]]-იანი წლების დამლევამდე იგი იყო ქართული პატრიოტული პოლიტიკური ორგანიზაციის "თეთრი გიორგი"-ს ერთ-ერთი ლიდერი.

[[1929]] წელს ჰაიდელბერგის უნივერსიტეტმა გერმანულ ენაზე გამოსცა წერეთლის მონოგრაფია "ახლადაღმოჩენილი ქალდეური წარწერები".

[[1933]]-[[1953]] წლებში საერთაშორისო სამეცნიერო ჟურნალის "რევიუ დ'ასირიოლოჟი" (ბელგია) ნომრებში გამოქვეყნდა მისი სტატიების სერია [[ურარტუ]]ს ისტორიის საკითხებზე.

[[1933]] წელს ბერლინში გამოიცა [[სულხან-საბა ორბელიანი]]ს ცნობილი თხზულების "სიბრძნე სიცრუისა" მიხეილ წერეთლისეული გერმანული თარგმანი.

მეორე მსოფლიო ომის წლებში მ. წერეთელი იყო გერმანიაში მოქმედი "ქართული სამოკავშირეო კომიტეტი"-ს ერთ-ერთი ხელმძღვანელი. ამ კომიტეტის ძალისხმევით გერმანიის საკონცენტრაციო ბანაკებიდან გათავისუფლდა ასობით ქართველი სამხედრო ტყვე. გარდა ამისა, [[1942]] წელს იგი იყო ერთ-ერთი მოთავე ქართული პატრიოტული პოლიტიკური ორგანიზაციის "ქართველ ტრადიციონალისტთა კავშირი"-ს დაფუძნებისა.

სახელოვანი მეცნიერი და მამულიშვილი აქტიურად მოღვაწეობდა [[რუსთველოლოგია|რუსთველოლოგიის]] დარგში. [[1963]] წელს პარიზში გამოიცა "ვეფხისტყაოსნის" მის მიერ აღდგენილი და დადგენილი ტექსტი, ხოლო [[1975]] წელს პოემის წერეთლისეული გერმანული პროზაული თარგმანი.

[[1945]] წლიდან იგი ცხოვრობდა და მოღვაწეობდა [[მიუნხენი|მიუნხენში]].

მიხეილ წერეთელი იყო ქართული ემიგრანტული პერიოდული პრესის აქტიური თანამშრომელი.

იგი გარდაიცვალა 87 წლის ასაკში. დაკრძალულია საფრანგეთში, ლევილის სასაფლაოზე.

[[კატეგორია:ქართველები]]

[[en:Mikheil Tsereteli]]
