[[სურათი:HenriIVBourbon.jpg|thumb|200px|ანრი IV]]
'''ანრი IV დე ბურბონი''' "დიდი" ''([[ფრანგული ენა|ფრანგ.]]  Henri IV de Bourbon "le Grand")'' (* [[13 დეკემბერი]], [[1553]], [[პო (ქალაქი)|პო]], [[საფრანგეთი]]; † [[14 მაისი]], [[1610]], [[პარიზი]], [[საფრანგეთი]]) - [[ნავარა|ნავარის]] მეფე [[1572]]-[[1610]] და [[საფრანგეთის მეფეები|საფრანგეთის მეფე]] [[1589]]-[[1610]] წლებში.


==წარმომავლობა==

ანრი ბურბონი - საფრანგეთის [[ბურბონი_(დინასტია)|ბურბონების]] დინასტიის პირველი მეფე დაიბადა ქალაქ პოში [[1553]] წელს. მისი მშობლები იყვნენ [[ბურბონი, ანტუან|ანტუან დე ბურბონი]] ([[1518]]—[[1562]]) ჰერცოგი ბურბონი და [[ჟანა დ'ალბრე]] ([[1529]]—[[1572]]) [[ნავარა|ნავარას]] დედოფალი.

ანტუან ბურბონი იყო [[ლუი_IX_(საფრანგეთი)|წმინდა ლუის]] უმცროსი ვაჟის, რობერ კლერმონის, ჩამომავალი.

ანრის მშობლები [[კალვინიზმი|კალვინისტები]] იყვნენ, მაგრამ [[ბურბონი, ანტუან|ანტუან ბურბონმა]] უღალატა კალვინიზმს, როგორც კი სამეფო სამსახური დაიწყო. მაშინ პატარა ანრისაც მოუწია სარწმუნოების შეცვლა, მაგრამ იგი მამის სიკვდილის შემდეგ კვლავ დაუბრუნდა კალვინიზმს. ეს საფრანგეთის რელიგიური ომების ეპოქა იყო. 

[[1570]] წელს [[სენ-ჟერმენი|სენ-ჟერმენში]] ზავის დადების შემდეგ, [[მედიჩი, ეკატერინე|ეკატერინე მედიჩიმ]] დაიწყო ანრი ბურბონის და მეფის დის, [[ვალუა, მარგარიტა|მარგარიტა ვალუას]] ქორწინებაზე მოლაპარაკება. ამ ქორწინებას უნდა შეერიგებინა [[კათოლიკობა|კათოლიკური]] და პროტესტანტული პარტიები.

==ანრი ბურბონი - ნავარას მეფე==

[[1572]] წელს, როდესაც ანრის ქორწილი უკვე გადაწყვეტილი საქმე იყო, [[ჟანა დ'ალბრე]] [[პარიზი|პარიზში]] ჩავიდა უკანასკნელი მოლაპარაკებებისთვის, სადაც იგი [[მედიჩი, ეკატერინე|ეკატერინე მედიჩიმ]] მოწამლული ხელთათმანების მეშვეობით მოკლა.

ეს ამბავი ანრი ნავარელმა გზაში შეიტყო, მაგრამ მიუხედავად ამისა, ქორწილი არ გადადეს. [[1572]] წლის [[აგვისტო|აგვისტოში]] ეს ქორწინება შედგა, მაგრამ ამ ქორწინებამ ვერ გაამართლა მასზე დამყარებული იმედები.

ქორწილიდან 6 დღის შემდეგ კათოლიკები ვერაგულად თავს გაესხნენ პარიზში შეკრებილ [[ჰუგენოტები|ჰუგენოტებს]]. ეს ღამე ისტორიაში "[[წმინდა ბართლომეს ღამე|წმინდა ბართლომეს ღამის]]" სახელით შევიდა. ანრი ბურბონის გარემოცვიდან უმეტესობა მოკლეს, თვითონ კი იძულებული გახდა კათოლიკობა მიეღო, მაგრამ მიუხედავად ამისა, ის [[ლუვრი|ლუვრში]] დატყვევებული აღმოჩნდა.

მისი პარიზში ტყვეობა ოთხი წელი გაგრძელდა, ბოლოს კი,[[1576]] წელს ანრიმ ნადირობა მოიმიზეზა და მცირე ამალით ანჟუში გაიქცა, მან უარყო კათოლიკობა,კვლავ [[კალვინიზმი]] მიიღო და ფრანგ პროტესტანტებს ჩაუდგა სათავეში.

[[ანრი_III_(საფრანგეთი)|ანრი III]]-ს ძმასთან ფრანცისკთან ერთად, მან მეფე ანრი III-ს წინააღმდეგ საომარი მოქმედებები დაიწყო, რაც ხელსაყრელი მშვიდობით დასრულდა.

ანრის მეუღლე მარგარიტა კიდევ ორი წელი ქმრის გარეშე ცხოვრობდა პარიზში.მათ ერთმანეთი არასდროს არ ყვარებიათ და განშორების დროს ორივე წარმატებით პოულობდა ნუგეშს მრავალრიცხოვან საყვარლებში. [[1578]] წელს ეკატერინე მედიჩიმ ჩამოიყვანა მარგარიტა გასკონში და წელიწადზე მეტი გაატარა სიძესთან. ამ პერიოდში ნავარის და საფრანგეთის კარებს შორის თითქოს სრული შერიგება მოხდა. 

[[1580]] წელს მარგარიტა კვლავ დაბრუნდა პარიზში, ანრის კი [[1582]] წელს ახალი შეყვარებული გამოუჩნდა, დიანა დ'ანდუენი, რომელიც სილამაზით, ჭკუით და მამაცობით გამოირჩეოდა, ანრის კარზე იგი დედოფლის როლს ასრულებდა, და ანრი მასზე დაქორწინებასაც ფიქრობდა, მაგრამ [[1589]] წელს ამ სიყვარულმა მას გადაუარა. 

ამ პერიოდში სამოქალაქო ომმა პიკს მიაღწია. კათოლიკები გაერთიანდნენ ლიგასი, რომელსაც [[გიზ, ანრი|ანრი გიზი]] ხელმძღვანელობდა და რელიგიური ბრძოლის საბაბით, ინტრიგებით ცდილობდნენ ანრი III-ს ტახტიდან გადმოგდებას. [[1588]] წელს ანრი III გაიქცა პარიზიდან შარტრში, იმავე წლის [[ნოემბერი|ნოემბერში]] მან მოაკვლევინა ანრი გიზი, ლიგას სათავეში ანრი გიზის უმცროსი ძმა ჩაუდგა. ამის შემდეგ ანრი III-ს მდგომარეობა კიდევ გაუარესდა. მან დახმარება ანრი ბურბონს სთხოვა და რადგან მას საკუთარი შვილები არ ჰყავდა, [[1589]] წელს  ბურბონი თავის მემკვიდრედ გამოაცხადა. ორივე ანრი გააერთიანებული ჯარებით მიადგა პარიზს. [[1_აგვისტო|1 აგვისტოს]] კი ფანატიკოსმა [[კლემანი, ჟაკ|ჟაკ კლემანმა]] ხანჯლით მოკლა მეფე.

==საფრანგეთში გამეფება==
[[ანრი_III_(საფრანგეთი)|ანრი III]]-ს მკვლელობის შემდეგ ჰუგენოტებმა ბურბონი მაშინვე სცნეს [[საფრანგეთი|საფრანგეთის]] მეფედ, ხოლო კათოლიკებმა ჯერ რწმენის შეცვლა მოსთხოვეს. აჯანყებულ [[პარიზი|პარიზს]] კი მაიენის ჰერცოგი (ანრი გიზის უმცროსი ძმა) მართავდა. 

ანრის არ ჰქონდა საკმარისი ძალა პარიზის ასაღებად, ამიტომ [[ნორმანდია|ნორმანდიისკენ]] დაიხია. ოთხი წელი  გაგრძელდა მასსა და მაიენის ჰერცოგს შორის ბრძოლები. [[21_სექტემბერი|21 სექტემბერს]] მან დაამარცხა ჰერცოგი და დაიკავა ქალაქი ტური, სადაც  მომდევნო თვეები გაატარა. ანრიმ ჰუგენოტებს ახალი უფლებები არ მისცა და რელიგიური პრობლემების გადაწყვეტა საეკლესიო საბჭოს მიანდო, რითაც მან ჰუგენოტებიც და კათოლიკებიც დააკმაყოფილა. 

ანრი  საღი გონებით, შორსმჭვრეტელობით,გონებამახვილობითა და ბძოლის ველზე სიმამაცით გამოირჩეოდა. ჰუგენოტებიც და კათოლიკეებიც მასში ხედავდნენ ადამიანს, ვინც შესძლებდა სამოქალაქო ომის დასრულებას და ქვეყანაში მშვიდობის დამყარებას.

[[1590]] წლის გაზაფხულზე ანრიმ ივრის ბრძოლაში სასტიკად დაამარცხა [[მაიენი]]ს ჰერცოგი, ეს უკანასკნელი ამალის გარეშე გაიქცა და [[მანტი|მანტს]] შეაფარა თავი. ამის შემდეგ ჰერცოგს აღარ ჰქონდა პარიზში დაბრუნების საშუალება. ანრიმ ისევ სცადა პარიზის დაკავება, მაგრამ კათოლიკეებს [[ესპანეთი|ესპანეთის]] მეფემ, [[ფილიპე_II_(ესპანეთი)|ფილიპე II]]-მ უშველა, მან პარმის ჰერცოგის მეთაურობით [[ნიდერლანდები|ნიდერლადებიდან]] არმია დაუპირისპირა ანრის. ანრიმ კი [[ინგლისი|ინგლისის]] დედოფლისგან [[ელისაბედ_I_(ინგლისი)|ელისაბედისგან]] მიიღო დიდძალი ფულადი დახმარება, რითაც შეძლო ჯარის შეკრება და მანტის, შარტრის და ნიონის დაკავება. მანტში მან თავისი ახალი შეყვარებული გაბრიელ დ`ეტრე გაიცნო.

[[1592]] წელს ანრიმ კათოლიკების ერთ-ერთი მთავარი ქალაქის, რუანის აღება სცადა, მაგრამ აქაც ესპანელებმა შეუშალეს ხელი. [[1593]] წელს მაიენის ჰერცოგმა პარიზში [[გენერალური შტატები]] მოიწვია ახალი კათოლიკე მეფის ასარჩევად. ეს არ იყო ადვილი, რადგან უკანასკნელი მეფის ყველაზე ახლო ცოცხალი ნათესავი იყო ფილიპე II-ს ქალიშვილი, ხოლო ფრანგული კანონით ქალს ტახტზე ასვლის ნება არ ჰქონდა. ანრიმ [[23_ივლისი|23 ივლისს]] მიიღო კათოლიკობა. თავისი მომხრეების შენიშვნებს მან ცნობილი ფრაზით უპასუხა: "პარიზი მესის ღირსია".

[[25_ივლისი|25 ივლისს]] ანრი დაესწრო კათოლიკურ წირვას სენ-დენის ტაძარში, ეს უმალვე ცნობილი გახდა პარიზში და პარიზელები გაეშურნენ სენ-დენიში ახალი მეფის მისასალმებლად. [[1594]] წელს იგი შარტრში ძველი ტრადიციის თანახმად აკურთხეს მეფედ და იმავე წლის [[22_მარტი|22 მარტს]] იგი უბრძოლველად შევიდა პარიზში. ანრიმ საფრანგეთი ნაწილ-ნაწილ გააერთიანა, ზოგი ქალაქი და პროვინცია "იყიდა", ხოლო სადაც ფულმა და დათმობამ არ გაჭრა, იქ იარაღი გამოიყენა. 

მიუხედავად ამისა, ესპანეთის მეფე არ ცნობდა ანრის საფრანგეთის მეფედ და აგრძელებდა ომს. [[1597]] წელს ესპანელები ამენამდე მოვიდნე, მაგრამ მიუხედავად ამისა, მათ არ ჰქონდათ ანრის ტახტიდან ჩამოგდების არანაირი შანსი. [[1598]] წელს კი ესპანეთის მეფე დათანხმდა მოეწერა სამშვიდობო ხელშეკრულება.

რელიგიური ომები დასრულდა [[ნანტის ედიქტი|ნანტის ედიქტის]] ხელმოწერით [[1598]] წელს, მართალია პროტესტანტული ეკლესია კათოლიკურს ვერ გაუთანაბრდა, მაგრამ ჰუგენოტებმა მნიშვნელოვანი უფლებები მაინც მიიღეს.

მთელი ამ პერიოდის განმავლობაში გაბრიელ დ'ეტრე იყო ანრის ფავორიტი. [[1594]] წელს მათ ვაჟი შეეძინათ, რომელსაც კეისარი დაარქვეს. ანრიმ ის კანონიერად სცნო და დაიწყო მარგარიტა ვალუასთან განქორწინების პროცესი. მათ კიდევ ორი შვილი ეყოლათ, მაგრამ გაბრიელმა მეფის განქორწინებამდე ვერ იცოცხლა, ის [[1599]] წელს გარდაიცვალა.

გაბრიელის სიკვდილიდან შვიდ თვეში მან მიიღო განქორწინება და [[1600]] წლის [[დეკემბერი|დეკემბერში]] ცოლად [[მედიჩი, მარია|მარია მედიჩი]] მოიყვანა. ამავე დროს მას ახალი ფავორიტი გამოუჩნდა, ანრიეტა დ'ანტრაგი. [[1601]] წელს ორივე ქალს ვაჟი შეეძინა. ანრიეტას და ანრის სასიყვარულო კავშირი იმანაც არ დაარღვია, რომ [[1604]] წელს ანრიეტას მამა აქტიურ მონაწილეობას იღებდა მეფის წინააღმდეგ ბრძოლაში. ანრიეტა გამოირჩეოდა დაუოკებელი პატივმოყვარეობით. ამან მეფეს და დედოფალს შორის ურთიერთობა უაღრესად გაამწვავა. მათი კავშირი მხოლოდ [[1609]] წელს დასრულდა, როდესაც ანრი კონეტაბლის 14 წლის ქალიშვილით მოიხიბლა. 

ამავე წელს ანრიმ ავსტრიასთან საომრად აქტიური მზადება დაიწყო, მაგრამ [[1610]] წელს მეფე არსენალში მიდიოდა ახალი იარაღის სანახავად. ძალიან ცხელი დღე იყო, კარეტა გზაში შეყოვნდა, ამ დროს კი ბორბალზე ვიღაც  ამოძვრა და დანა გაუყარა ანრის. სიკვდილი წამიერი იყო. მკვლელი კათოლიკე ფანატიკოსი [[რავალიაკი]] აღმოჩნდა.

==ქორწინება და შვილები==

[[1572]] წლის [[18_აგვისტო|18 აგვისტოს]] ანრი ბურბონმა ცოლად [[ვალუა, მარგარიტა|მარგარიტა ვალუა]] მოიყვანა. განქორწინდნენ [[1599]] წელს.

[[1600]] წლის [[17_დეკემბერი|17 დეკემბერს]] მან [[მედიჩი, მარია|მარია მედიჩი]] შეირთო. მათი შვილები იყვნენ:

*[[ლუი_XIII_(საფრანგეთი)|ლუი XIII]] ([[1601]]-[[1643]])
* [[ელიზაბეტა ფრანგი]] ([[1602]]-[[1644]]) ცოლად [[ესპანეთი|ესპანეთის]] მეფეს [[ფილიპე IV|ფილიპე IV-ს]] გაყვა
* ქრისტინე-მარია ([[1606]]-[[1663]]) ცოლად [[ვიქტორ-ამადეუს I|ვიქტორ-ამადეუს I-ს]] სავოელს გაჰყვა
* ნიკოლას-ანრი ([[1607]]-[[1611]])
* გასტონი [[ორლეანი|ორლეანის]] ჰერცოგი]] ([[1608]]-[[1660]])
* ანრიეტა-მარია ([[1609]]-[[1669]]) ცოლად [[კარლოს I]] [[ინგლისი|ინგლისის]] მეფეს გაყვა

ამათ გარდა ანრის კიდევ 11 უკანონო შვილი ჰყავდა.


==წყაროები==

# ენციკლოპეცია - ევროპის ყველა მონარქი - დასავლეთ ევროპა (რუსულ ენაზე)
# ჰენრიხ მანი - ანრი ბურბონის ბიოგრაფია
# შუა საუკუნეების ისტორია - ევროპა (გამოცემულია მინსკში 2000 წელს) (რუსულ ენაზე)


[[კატეგორია:ფრანგები]]
[[კატეგორია:საფრანგეთის მეფეები]]
[[კატეგორია:დაბადებული  1553]]
[[კატეგორია:გარდაცვლილი  1610]]

[[ca:Enric IV de França]]
[[da:Henrik 4. af Frankrig]]
[[de:Heinrich IV. (Frankreich)]]
[[en:Henry IV of France]]
[[eo:Henriko la 4-a (Francio)]]
[[es:Enrique IV de Francia]]
[[et:Henri IV]]
[[fa:هانری چهارم]]
[[fi:Henrik IV (Ranska)]]
[[fr:Henri IV de France]]
[[he:אנרי הרביעי מלך צרפת]]
[[io:Henrik 4ma di Francia]]
[[it:Enrico IV di Francia]]
[[ja:アンリ4世 (フランス王)]]
[[lb:Henri IV. vu Frankräich]]
[[nl:Hendrik IV van Frankrijk]]
[[pl:Henryk IV Burbon]]
[[pt:Henrique IV de França]]
[[ru:Генрих IV (король Франции)]]
[[simple:Henry IV of France]]
[[sv:Henrik IV av Frankrike]]
[[uk:Генріх IV (король Франції)]]
[[zh:亨利四世 (法兰西)]]
