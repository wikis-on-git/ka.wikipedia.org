'''ალექსანდრე დიმიტრის ძე ამილახვარი''' (* [[20 ოქტომბერი]], [[1750]] ―    †  [[1802]]), [[ქართველები|ქართველი]] პოლიტიკური მოღვაწე.

მამასთან ერთად მონაწილეობდა რეაქციონერი თავადების მიერ [[ერეკლე II|ერეკლე II-ის]] წინააღმდეგ მოწყობილ შეთქმულებაში ([[პაატა ბატონიშვილის შეთქმულება 1765]]), რისთვისაც სასტიკად დაისაჯა (მოაჭრეს ცხვირი და გადაუჭრეს ფეხის ძარღვი). [[1771]] წელს პატიმრობიდან გაიპარა და [[რუსეთი|რუსეთს]] გადაიხვეწა, დაუკავშირდა ქართლის ტახტის პრეტენდენტს [[ალექსანდრე ბაქარის ძე|ალექსანდრე ბაქარის ძეს]] და ტახტისათვის ბრძოლაში შემწეობა აღუთქვა. [[1783]] წელს რუსეთის მთავრობამ ერეკლე II-ის თხოვნით ამილახვარი შეიპყრო და ვიბორგის ციხეში ჩასვა. [[1801]] ამნისტიით განთავისუფლდა და საქართველოში გამოემგზავრა, მაგრამ გზად, [[ასტრახანი|ასტრახანში]] გარდაიცვალა.

რუსეთში ყოფნისას დაწერილ პოლიტიკურ პამფლეტში "გეორგიანული ისტორია" (გამოიცა [[რუსული ენა|რუსულ ენაზე]], პეტერბურგში, [[1779]]) ამილახვარი მოგვითხრობს საკუთარ თავგადასავალს. ახასიათებს XVIII საუკუნის II ნახევრის ქართლის პოლიტიკურ მდგომარეობასა და სახელმწიფო წყობილებას, უარყოფითად ახასიათებს ერეკლე II-ის მთელ მოღვაწეობას. თხზულება განსაკუთრებით საინტერესოა ქართველი თავადის პოლიტიკური შეხედულებების დასახასიათებლად. ავტორის მსჯელობა შეუზღუდველი თვითმპყრობელი მმართველობისადმი უკიდურეს სიძულვილით.

ქართული პოლიტიკური აზროვნების ისტორიისათვის კიდევ უფრო საინტერესოა ამილახვარის პოლიტიკური ტრაქტატი "ბრძენი აღმოსავლეთისა", რომელშიც ავტორი იძლევა სახელმწიფო წყობილებისა და მართვა-გამგეობის მისეულ სქემას. იგი ცენტრალიზებული სახელმწიფოს წინააღმდეგია, მოითხოვს თავადების პოლიტიკურ უფლებების გაძლიერებას, სახელმწიფო მართვა-გამგეობის სხვადასხვა დარგის ჩაბარებას წარჩინებული საზოგადოების წარმომადგენლებისათვის. გარდა ამისა, გამოთქვამს შეხედულებებს სამღვდელოების, გლეხობის, ხელოსნების ადგილის შესახებ სახელმწიფოში.

ამილახვარის მსოფლმხედველობაში აისახა XVIII საუკუნის ფრანგი განმანათლებლების ზოგიერთი პროგრესული იდეა, მაგრამ ეს იდეები მის პრაქტიკულ მოღვაწეობასთან არ იყო დაკავშირებული. ამილახვარს ეკუთვნის აგრეთვე რუსულ ენაზე დაწერილი დრამატული სცენები "ასტრანში".

[[კატეგორია:ქართველები]]
[[კატეგორია:ქართველი პოლიტიკური მოღვაწეები]]
[[კატეგორია:დაბადებული  1750]]
[[კატეგორია:გარდაცვლილი  1802]]
