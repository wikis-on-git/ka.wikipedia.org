'''ვამეყ III დადიანი''', [[ოდიში | ოდიშის]] მთავარი [[1658]]-[[1660]]/62. [[ლევან II დადიანი | ლევან II დადიანის]] სიკვდილის ([[1658]]) შემდეგ [[ალექსანდრე III]] იმერთა მეფის დახმარებით ხელში ჩაიგდო ოდიშის სამთავრო ტახტი და დადიანი ტიტული. [[1658]] ბანძასთან დაამარცხა თავისი მეტოქე [[ლიპარიტ III დადიანი]]. [[1660]] [[იმერეთის სამეფო | იმერეთის სამეფოში]] გაჩაღებულ შინაომში ჩაერია, დიდებულთა დახმარებით დაიპყრო სამეფოს დიდი ნაწილი და მეფის ტიტულიც მიიღო. მის წინააღმდეგ გაილაშქრა ქართლის მეფე [[ვახტანგ V | ვახტანგ V-მ]], მაგრამ საქმე მორიგებით დამთავრდა: ვახტანგ V-ს იმერეთის სამეფოს ზემო მხარე დარჩა, დანარჩენი ნაწილი - ვამეყ III დადიანს. ამ უკანასკნელს თავისი ასული ქართლის მეფის ძის არჩილისათვის უნდა მიეთხოვებინა. ამის შედეგად იმერეთის სამეფო არჩილის ხელში გადავიდოდა. ვამეყ III დადიანს კი იმერეთი თავისთვის უნდოდა. მან პირობა დაარღვია და თავისი აული სხვას მიათხოვა. ამას მოყვა ვახტანგ V-ის მეორე ლაშქრობა. ვამეყ III დადიანს იმერეთისა და ოდიშის დიდებულთა დიდი ნაწილი გადაუდგა. მან ჯერ ოდიშს მიაშურა, მაგრამ როცა ოდიშის ციხესიმაგრეებიც ვახტანგ V-ის ლაშქარმა დაიპყრო, სვანეთში გაიქცა. მისი ოჯახი ქართლის ლაშქარმა ჩაიგდო ხელთ. ვახტანგ V-მ ოდიშში ლევან II დადიანის ძმისწული [[ლევან III დადიანი | შამადავლე]] დასვა მთავრად. ვამეყ III დადიანი სვანეთში ღალატით მოკლეს.



[[კატეგორია:ქართველები]]
