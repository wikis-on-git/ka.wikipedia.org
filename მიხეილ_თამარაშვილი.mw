'''მიხეილ თამარაშვილი''' ([[იტალია|იტალიაში]] ცნობილი იყო, როგორც '''მიქელ თამარატი''') (*[[სექტემბერი]], [[1858]] ― † [[16 სექტემბერი]],[[1911]]), გამოჩენილი [[ქართველები|ქართველი]] მეცნიერი და საზოგადო მოღვაწე, თეოლოგიის დოქტორი, პროფესორი. დაიბადა ახალციხელი კათოლიკე პეტრე თამარიშვილის მრავალშვილიან ოჯახში.

===განათლება=== 

დაწყებითი სასულიერო განათლება მ. თამარაშვილმა მიიღო ახალციხეში, ე.წ.  "ქვემო ეკლესიის" სამრევლო სკოლაში, სადაც მას მეურვეობდა და გამოჩენილი პედაგოგი, პუბლიცისტი და საზოგადო მოღვაწე [[გვარამაძე, ივანე |ივანე გვარამაძე]] ("ვინმე მესხი"). მისივე რჩევით, [[1878]] წელს თამარაშვილი გააგზავნეს [[სტამბოლი | სტამბოლში]], [[ხარისჭირაშვილი, პეტრე |პეტრე ხარისჭირაშვილის]] მიერ დაარსებულ ქართველ კათოლიკეთა ფერი-კვეის ეკლესიის სამრევლო სასწავლებელში. იქიდან ქართველ კათოლიკეთა ძმობის დაფინანსებით გაემგზავრა [[ესპანეთი|ესპანეთში]], სადაც სასულიერო სემინარიაში დაჰყო სამი წელიწადი. შემდეგ დაბრუნდა სტამბოლში, სადაც მღვდლად ეკურთხა. სტამბოლიდან  იგი გაემგზავრაა [[პარიზი|პარიზში]] და დაამთავრა წმ. ლაზარეს სასულიერო სასწავლებელი.

===სამეცნიერო და პედაგოგიური მოღვაწეობა===

[[1888]] წელს მიხეილ თამარაშვილი ისევ სტამბოლში ჩავიდა, მალე კი [[თბილისი |თბილისში]], სადაც კათოლიკეთა მიძინების ტაძრის მღვდლად იქნა გამწესებული. მისი პროქართული ქადაგებანი აუტანელი იყო თბილისის ცარისტული მმართველებისთვის და იგი გააძევეს თბილისად, ჩამოართვეს რა სამშობლოში მღვდელმსახურების უფლება. [[1889]] წელს თამარაშვილი კვლავ ჩავიდა სტამბოლში. [[1890]] წელს იგი გაემგზავრა [[რომი| რომში]]. [[1894]] წელს მან მიიღო რომის სასულიერო აკადემიის თეოლოგიის დოქტორის ხარისხი. მალე დაინიშნა ამავე აკადემიის  პროფესორად.

დიდია მ. თამარაშვილის წვლილი ქართული მართლმადიდებელი ეკლესიისა და საქართველოში კათოლიკობის გავრცელების ისტორიის შესწავლაში. მისი ყველაზე ცნობილი ნაშრომებია ფუნდამენტური მონოგრაფიები: "ისტორია კათოლიკობისა ქართველთა შორის" ([[1902]], პარიზი) და "საქართველოს ეკლესიის ისტორია" ([[1910]], რომი; [[1995]], თბილისი). ორივე მონოგრაფია, რომლებიც შედგება ევროპის არქივებში ავტორის მიერ მოძიებული და ზედმიწევნით შესწავლილი უაღრესად საყურადღებო პირველწყაროებისგან, დღემდე წარმოადგენს სამაგიდო წიგნებს მკვლევართათვის.

[[1911]] წლის 16 სექტემბერს იტალიის სოფელ სანტა-მარინელასთან სახელოვანი მეცნიერი დაიღუპა სხვისი სიცოცხლის გადარჩენის მცდელობისას. [[1978]] წელს მ. თამარაშვილის ნეშტი გადმოსვენებულ იქნა თბილისში, საზოგადო მოღვაწეთა დიდუბის პანთეონში.


[[კატეგორია:ქართველები]]
