'''ზაქარია გაბაშვილი''' (* დაახლოებით [[1705]] ―   †  დაახლოებით [[1780]]), [[ქართველები|ქართველი]] საეკლესიო მოღვაწე და მწერალი. მამა [[ბესიკი|ბესიკ გაბაშვილისა]].

გაბაშვილი [[ქართლისსამეფო|ქართლის]] მეფის [[თეიმურაზ II|თეიმურაზ II-ის]] კარის მოძღვარი იყო. იგი, როგორც ქართული ეკლესიის ორთოდოქსული ფრთის მეთაური, დაუპირისპირდა [[კათოლიკოსი|კათოლიკოს]] [[ანტონ I|ანტონ I-ს]]. კონფლიქტის საბაბად იქცა ანტონის მისწრაფება კათოლიკობისადმი. [[საეკლესიო კრებები|საეკლესიო კრებამ]] ([[1755]]) გაბაშვილის თაოსნობით ანტონი თანამდებობიდან გადააყენა და [[1756]] იგი [[რუსეთი|რუსეთში]] გააძევეს. თეიმურაზ II-ის გარდაცვალების ([[1762]]) შემდეგ გაბაშვილის გავლენა სამეფო კარზე დაეცა. [[ერეკლე II|ერეკლე II-მ]] ანტონი საქართველოს ეკლესიის მეთაურად აღადგინა ([[1764]]). გაბაშვილმა გააჩაღა ბრძოლა ანტონ I-ისა და ერეკლე II-ის წინააღმდეგ, რის გამოც იგი დააპატიმრეს. საეკლესიო კრებამ გაბაშვილი სარწმუნოების "გამრყვნელად" გამოაცხადა, შეაჩვენა და მღვდლობიდან განკვეთა. გაბაშვილი პატიმრობიდან გაიპარა და [[1767]] ჩავიდა [[ყიზლარი|ყიზლარში]]. [[1768]]-[[1770]] გაბაშვილი იმყოფებოდა [[მოსკოვი|მოსკოვსა]] და [[პეტერბურგი|პეტერბურგში]]. აქ ის ბრალს სდებდა ანტონ I-ს სარწმუნოების ღალატში, მაგრამ [[სინოდი|სინოდმა]] მას მხარი არ დაუჭირა. იმედგაცრუებული გაბაშვილი [[1771]] იმერეთში დაბრუნდა. მალე გაბაშვილის მთელმა ოჯახმა თავი მოიყარა [[სოლომონ I|სოლომონ I-ის]] კარზე. გაბაშვილი ცხოვრობდა [[ქუთაისი|ქუთაისსა]] და [[გელათი|გელათში]].

გაბაშვილი განათლებული და ძველი ქართული მწერლობაში განსწავლული პიროვნება იყო. მას ეკუთვნის პოეტური თხზულება - [[ვახტანგ VI|ვახტანგ VI-ის]] ძის, [[გიორგი ბატონიშვილი, ვახტანგ VI-ის ძე|გიორგი ბატონიშვილის]] შესხმა "ლექსი ეტლზე, რომელ არიან ზოდიაქნი ბურჯნი" და სხვა. არსებობს მოსაზრება, რომ მასვე ეკუთვნის სატირული პოემა "კატისა და თაგვების ომი". გაბაშვილი [[1750]]-[[1751]] მიუწვევიათ ერეკლე II-ის სტამბაში, სადაც მან ლიტერატურულად გამართა "კონდაკის" ტექსტი. გაბაშვილი იყო გელათის კალიგრაფიული სკოლის ფუძემდებელი.


[[კატეგორია:ქართველები]]
[[კატეგორია:ქართველი საეკლესიო მოღვაწეები]]
[[კატეგორია:ქართველი მწერლები]]
[[კატეგორია:დაბადებული  1705]]
[[კატეგორია:გარდაცვლილი  1780]]
