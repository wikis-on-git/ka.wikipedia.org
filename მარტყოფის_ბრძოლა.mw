'''მარტყოფის ბრძოლა 1625''', [[ქართლ-კახეთი| ქართლ-კახეთის]] ლაშქრის ბრძოლა ყიზილბაშ დამპყრობთა წინააღმდეგ [[25 მარტი | 25 მარტს]]; [[ქართლ-კახეთის აჯანყება | ქართლ-კახეთის აჯანყების]] ([[1625]]) ერთ-ერთი ეპიზოდი. [[ყიზილბაშები | ყიზილბაშთა]] დიდი არმია ყირჩიხა-ხანის სარდლობით მარტყოფის ველზე იდგა და კახეთის მოსახლეობის ერთიანად გასაწყვეტლად ემზადებოდა. ქართლ-კახეთი [[სააკაძე, გიორგი | გ. სააკაძისა]] და  [[ჯანდიერი, დავით |დ. ჯანდიერის]] მეთაურობით აჯანყებისათვის მზად იყო. ქართლ-კახეთის მესვეურთა გეგმით, აჯანყებულები დათქმულ დროზე მოულოდნელად უნდა შესეოდნენ ირანთა ბანაკს. გ. სააკაძესა და მის მხლებლებს, რომელნიც ირანელთა ბანაკში იმყოფებოდნენ, მოულოდნელი დარტყმით ჯარის სარდლები უნდა დაეხოცათ. მტრის ბანაკში იყო აგრეთვე სააკაძის შვილი [[სააკაძე, ავთანდილ | ავთანდილი]], თავადიშვილები ელია დიასამიძე და პაატა ხერხეულიძე, გლეხი პაპუნა ვაშაყაშვილი.

[[25 მარტი|25 მარტს]], გარიჟრაჟზე, [[ხარება]] დღეს, ქართლ-კახეთის ლაშქარი მტრის ბანაკს მიუახლოვდა. ხმაურზე გუშაგებმა განგაში დასცეს. [[ირანი | ირანის]] ჯარის სარდლობამ სასწრაფოდ თავი მოიყარა ყარჩიხა-ხანთან და გ. სააკაძე იხმეს. ამ დროს გ. სააკაძემ ყარჩიხა-ხანი განგმირა. სანამ ირანელთა სარდლობა გონს მოვიდოდა, გ. სააკაძემ და მისმა მხლებლებმა მათ ბოლო მოუღეს. ამასობაში ქართველთა ჯარი, რომელსაც ზურაბ ერისთავი მეთაურობდა, ბანაკში შეიჭრა. ბრძოლა მთელი დღე გაგრძელდა და გვიან ღამით აჯანყებულთა გამარჯვებით დამთავრდა. მტრის ბანაკიდან, რომელშიც 30 ათასამდე ყიზილბაში იყო, მხოლოდ 3 ათასმა უშველა თავს გაქცევით. ქართლ-კახეთის მოსახლეობა ამჯერადაც გადარჩა ამოწყვეტასა და აყრა-აოხრებას. [[შაჰი|შაჰ]]-აბას I-ის ბრძანებით თავი მოჰკვეთეს გ. სააკაძის ვაჟს პაატას, რომელიც მძევლად იყო ირანში. [[აბას I | აბას I-მა]] დაიწყო სამზადისი საქართველოში დიდი დამსჯელი ექსპედიციის მოსაწყობად. გ. სააკაძე და [[თეიმურაზ I]] თავდაცვისათვის ემზადებოდნენ.



[[კატეგორია:საქართველოს ბრძოლები]]
