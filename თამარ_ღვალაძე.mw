'''თამარ ღვალაძე''' (ქალიშვილობის გვარი - '''კუცია'''). (* [[1902]] წლის [[22 თებერვალი]], [[აბაშა]] ― † [[1986]] წლის [[26 დეკემბერი]], [[თბილისი]]), გამოჩენილი [[ქართველები|ქართველი]] მკვლევარი-ბიბლიოგრაფი, პედაგოგი, საბიბლიოთეკო საქმის თვალსაჩინო ორგანიზატორი [[საქართველო|საქართველოში]], თვალსაჩინო ადვოკატის და 1921-1937 წლების ეროვნულ-განმათავისუფლებელი მოძრაობის ერთ-ერთი ლიდერის [[ღვალაძე, ევგენ|ევგენ ღვალაძის]] მეუღლე.

დაიბადა [[სამეგრელო|სამეგრელოში]], [[აბაშა|აბაშაში]], ხე-ტყის ცნობილი მრეწველის, კომერსანტის და ქველმოქმედის '''ნესტორ კუციას''' (1875-1912) ოჯახში. თამარ ღვალაძის ბაბუა '''მეთოდე კუცია (ხუცია)''' იყო ცნობილი სასულიერო მოღვაწე, არქიმანდრიტი, სუჯუნის წმ. გიორგის ეკლესიის წინამძღვარი, ხოლო ბებია - '''სალომე მიქაძე''' შეძლებული თავადის, ეკატერინე დადიანის მსახურთუხუცესის '''ნიკოლოზ მიქაძის''' ასული.

===განათლება===

თამარ ღვალაძემ ჯერ აბაშის ორკლასიანი ნორმალური სასწავლებელი დაასრულა ([[1916]]). [[1920]] წელს მან დაამთავრა [[თბილისის სახელმწიფო უნივერსიტეტი|თბილისის სახელმწიფო უნივერსიტეტთან]] (თსუ) არსებული სრული გიმნაზია - "საერთო განათლების კურსები" (იგივე "შალვა ნუცუბიძის კურსები"), ხოლო [[1925]] წელს თსუ-ის სიბრძნისმეტყველების ფაკულტეტის სიტყვიერების და ისტორიის განყოფილებები. გიმნაზიაში მას ასწავლიდა დიდი ქართველი მწერალი და საზოგადო მოღვაწე [[ბარნოვი, ვასილ|ვასილ ბარნოვი]] (ბარნაველი). სტუდენტობის წლებში თამარ ღვალაძე იყო საქართველოს ისტორიაში სტუდენტთა სამეცნიერო წრის აქტიური წევრი. ამ წრეს ხელმძღვანელობდა უნივერსიტეტის რექტორი, პროფესორი [[ჯავახიშვილი, ივანე|ივანე ჯავახიშვილი]]. აღსანიშნავია, რომ მისი სადიპლომო ნაშრომის "ზაქარია და ბესიკ გაბაშვილების შემოქმედება" ხელმძღვანელი იყო გამოჩენილი ქართველოლოგი, პროფესორი [[ცაგარელი, ალექსანდრე|ალექსანდრე ცაგარელი]]. 

===კვლევითი, პედაგოგიური და საზოგადოებრივი მოღვაწეობა===

უნივერსიტეტში სწავლის პარალელურად, [[1920]]-[[1923]] წლებში თამარ ღვალაძე ქართულ ენას და ლიტერატურას ასწავლიდა თბილისის ერთ-ერთ გიმნაზიაში.

[[1923]] წელს სკოლისგარეშე განათლების რესპუბლიკური სახლის ბიბლიოთეკის (ყოფილი პუშკინის სახელობის ბიბლიოთეკის) დირექტორმა, ცნობილმა ბიბლიოგრაფმა და ეთნოგრაფმა [[ციციშვილი, ივანე|ივანე ციციშვილმა]] იგი მიიწვია ხსენებული ბიბლიოთეკის უფროს ბიბლიოგრაფად. უნივერსიტეტის დამთავრებისთანავე, [[1925]] წელს თ. ღვალაძე დაინიშნა ამ ბიბლიოთეკის დირექტორის მოადგილედ. [[1924]] წელს მან დაიწყო აქტიური და ნაყოფიერი მოღვაწეობა მეცნიერული ბიბლიოგრაფიის დარგში. [[1925]] წელს მისი თანაავტორობით გამოიცა მეტად მნიშვნელოვანი ბიბლიოგრაფიული ნაშრომი - "ტფილისის ბიბლიოთეკების ქართული წიგნების შეერთებული კატალოგი". იმავე წელს იგი მონაწილეობდა პირველი ქართული ბიბლიოგრაფიული ჟურნალის "წიგნის მეგობარი" დაარსებაში (სულ გამოიცა ამ ჟურნალის 5 ნომერი). 

[[1925]] წლიდან თამარ ღვალაძე ნაყოფიერ პედაგოგიურ მოღვაწეობას ეწეოდა ჯერ განათლების საქმეთა კომისარიატის (სამინისტროს), შემდეგ კი კულტურის სამინისტროს მუდმივმოქმედ საბიბლიოთეკო კურსებზე. იგი აქ ასწავლიდა თითქმის ორმოცი წლის მანძილზე. [[1938]]-[[1942]] წლებში იგი ლექციებს კითხულობდა თბილისის საბიბლიოთეკო სასწავლებელში. 

[[1930]] წელს სკოლისგარეშე განათლების რესპუბლიკური სახლის ბიბლიოთეკა დაიხურა და მისი მთელი წიგნადი ფონდი გადაეცა საქართველოს სახელმწიფო რესპუბლიკურ (საჯარო) ბიბლიოთეკას (ამჟამად საქართველოს პარლამენტის [[ჭავჭავაძე, ილია|ილია ჭავჭავაძის]] სახელობის სახელმწიფო ეროვნული ბიბლიოთეკა). იმავე წელს თ. ღვალაძე მიწვეულ იქნა საჯარო ბიბლიოთეკის ცენტრალური წიგნთსაცავის გამგის მოადგილედ. [[1934]] წლის სექტემბერში იგი დაინიშნა საჯარო ბიბლიოთეკის რარიტეტსაცავის (იშვიათი წიგნების განყოფილების) გამგედ. ამ თანამდებობაზე მან შეცვალა საბიბლიოთეკო საქმის თვალსაჩინო ორგანიზატორი და ცნობილი საზოგადო მოღვაწე [[ბროსე, ვიქტორ|ვიქტორ ბროსე]] (დიდი ფრანგი ქართველოლოგის, აკადემიკოს [[ბროსე, მარი-ფელისიტე|მარი-ფელისიტე ბროსეს]] შვილიშვილის შვილი, დახვრიტეს კომუნისტებმა 1937 წელს).

[[1927]] წელს თ. ღვალაძის უშუალო მონაწილეობით დაარსდა საქართველოს სახალხო განათლების სახელმწიფო რესპუბლიკური ბიბლიოთეკა, რომელიც დღეს  ატარებს [[გოგებაშვილი, იაკობ|იაკობ გოგებაშვილის]] სახელს.

[[1928]] წელს გამომცემლობამ "ქართული წიგნი" გამოსცა [[წერეთელი, აკაკი|აკაკი წერეთლის]] "რჩეული თხზულებები"-ს მე-4 ტომი, რომელსაც დართული აქვს თამარ ღვალაძის მიერ შედგენილი ვრცელი ბიბლიოგრაფია "აკაკის ლირიკა", რომელიც წარმოადგენდა საბჭოთა პერიოდში აკაკის შემოქმედების პირველ მნიშვნელოვან ბიბლიოგრაფიულ გამოკვლევას.

"ლიტერატურული გაზეთი"-ს 1934 წლის 24-ე ნომერში გამოქვეყნდა თ. ღვალაძის მიერ შედგენილი ბიბლიოგრაფიული ნარკვევი "უცხოელი და რუსი ავტორები ტფილისზე".

[[1937]] წელს დიდი უბედურება დაატყდა თავს თამარ ღვალაძეს, - დააპატიმრეს და ე.წ. "შინსახკომის" დიდი სამეულის გადაწყვეტილებით დახვრიტეს მისი მეუღლე, თვალსაჩინო ადვოკატი და საქართველოს 1921-1937 წლების ეროვნულ-განმათავისუფლებელი მოძრაობის ერთ-ერთი ლიდერი [[ღვალაძე, ევგენ|ევგენ ღვალაძე]] (1900-1937).

[[1938]] წელს თ. ღვალაძე მიიწვიეს საქართველოს სახელმწიფო წიგნის პალატის მთავარ ბიბლიოგრაფად. სწორედ იმ დროს პალატამ მუშაობა დაიწყო მონუმენტურ ბიბლიოგრაფიულ გამოცემაზე - "ქართული წიგნი"-ს 1629-1920 წლების მასალების მომცველ პირველ ტომზე. ეს უაღრესად მნიშვნელოვანი წიგნი გამოიცა [[1941]] წელს (თ. ღვალაძეს ეკუთვნის ამ გამოცემის 1893-1898 და 1905-1907 წლების მასალების აღწერილობები). აღსანიშნავია, რომ წიგნის მეცნიერ-კონსულტანტი იყო აკადემიკოსი ივანე ჯავახიშვილი (1876-1940).

[[1941]] წელს თამარ ღვალაძის მონაწილეობით დაარსდა [[საქართველოს მეცნიერებათა აკადემია|საქართველოს მეცნიერებათა აკადემიის]] ცენტრალური სამეცნიერო ბიბლიოთეკა. დაარსებისთანავე იგი არჩეულ იქნა ამ ბიბლიოთეკის სამეცნიერო საბჭოს წევრად.

[[1942]]-[[1945]] წლებში იგი მუშაობდა მისი მეუღლის მშობლიური სოფლის [[სვერი|სვერის]] ([[ჭიათურა|ჭიათურის]] რაიონი) საშუალო სკოლის დირექტორის მოადგილედ-სასწავლო ნაწილის გამგედ. აქ თ. ღვალაძე ასწავლიდა საქართველოს ისტორიას.

[[1945]] წელს იგი მიწვეულ იქნა საქართველოს მეცნიერებათა აკადემიის ბოტანიკის ინსტიტუტის სამეცნიერო ბიბლიოთეკის გამგედ. [[1946]]-[[1951]] წლებში პარალელურად განაგებდა თბილისის ცენტრალური ბოტანიკური ბაღის სამეცნიერო ბიბლიოთეკას. ბოტანიკის ინსტიტუტის ბიბლიოთეკას თამარ ღვალაძე ხელმძღვანელობდა პენსიაში გასვლამდე, - [[1970]] წლის ივნისამდე. 1945 წელს ამ წიგნთსაცავში დაცული იყო 45,000 ერთეული, ხოლო 1970 წელს - 200,000-ზე მეტი. ეს ბიბლიოთეკა წარმოადგენს ბოტანიკური ლიტერატურის უდიდეს წიგნთსაცავს ამიერკავკასიაში და ერთ-ერთ უდიდესს ევრაზიაში. სწორედ თ. ღვალაძის ძალისხმევით გადაეცა ბიბლიოთეკას გამოჩენილი ბოტანიკოსების, აკადემიკოსების ნიკოლოზ ბუშის, ალექსანდრე გროსჰეიმისა და დიმიტრი სოსნოვსკის უნიკალური ბიბლიოთეკები.

[[1947]] წელს საქართველოს წიგნის პალატამ გამოსცა თამარ ღვალაძის ფუძემდებლური ნაშრომი "ქართულ მუსიკალურ ნაწარმოებთა ბიბლიოგრაფია (1872-1946)", რომელმაც სათავე დაუდო ქართული მუსიკალური ხელოვნების ბიბლიოგრაფიულ კვლევას. წიგნის რედაქტორი გახლდათ გამოჩენილი მუსიკისმცოდნე და ქართული მუსიკალური ფოლკლორის კვლევის ერთ-ერთი ფუძემდებელი, პროფესორი [[ჩხიკვაძე, გრიგოლ|გრიგოლ ჩხიკვაძე]] (1898-1986). აღსანიშნავია, რომ თ. ღვალაძის მიერ დადგენილ იქნა არაერთი ქართული სანოტო გამოცემის ავტორი. გრ. ჩხიკვაძესთან ერთად მის მიერ დადგენილ იქნა პირველი ქართული სანოტო გამოცემის თარიღიც. გარდა ამისა, თ. ღვალაძის თაოსნობით საქართველოს წიგნის პალატაში დაარსდა სპეციალური პერიოდული გამოცემა "ნოტების მატიანე".

იმავე [[1947]] წელს იგი აირჩიეს საქართველოს მეცნიერებათა აკადემიის პრეზიდიუმის საბიბლიოთეკო სამეცნიერო საბჭოს წევრად. თ. ღვალაძე ოცი წლის მანძილზე კურირებდა მეცნიერებათა აკადემიის ბიოლოგიისა და სოფლის მეურნეობის განყოფილებების სამეცნიერო-კვლევითი ორგანიზაციების (ბოტანიკის, ზოოლოგიის, პალეობიოლოგიისა და მცენარეთა ბიოქიმიის ინსტიტუტები, თბილისის, სოხუმის და ბათუმის ბოტანიკური ბაღები) სამეცნიერო ბიბლიოთეკების მუშაობას.

[[1950]]-[[1951]] წლებში გამომცემლობამ "ტექნიკა და შრომა" თამარ ღვალაძის თანაავტორობით გამოსცა "ქართული წიგნი"-ს მე-2 ტომის პირველი და მეორე ნაკვეთები (1921-1945 წლების მასალების აღწერილობები). მას ეკუთვნის ამ გამოცემის 1921-1933 წლების აღწერილობები.

თ. ღვალაძე ითვლება ქართული ბოტანიკური მეცნიერების ბიბლიოგრაფიული კვლევის ფუძემდებლად: ჯერ კიდევ [[1941]] წელს საქართველოს ბოტანიკური საზოგადოების პერიოდული ჟურნალის "მცენარეთა გეოგრაფიისა და სისტემატიკის ნარკვევები" მე-10 გამოშვებაში გამოქვეყნდა მის მიერ შედგენილი ბიბლიოგრაფიული საძიებელი - "მცენარეთა გეოგრაფიისა და სისტემატიკის ნარკვევების" 1-10 გამოშვებების შინაარსი, მცენარეთა ლათინური სახელწოდებებისა და სტატიების მაჩვენებელი". [[1958]] წელს ნარკვევების მე-20 გამოშვებაში გამოქვეყნდა ანალოგიური ბიბლიოგრაფია მე-11-მე-20 გამოშვებებისათვის. [[1956]] წელს საქართველოს მეცნიერებათა აკადემიის გამომცემლობამ გამოსცა "თბილისის ბოტანიკის ინსტიტუტის პერიოდული გამოცემების სტატიების ბიბლიოგრაფია (1895-1955)", ხოლო [[1960]] წელს "თბილისის ბოტანიკის ინსტიტუტის შრომების ბიბლიოგრაფია (1933-1959)". ორივე წიგნის რედაქტორი გახლდათ გამოჩენილი ბოტანიკოსი, აკადემიკოსი [[მენაბდე, ვლადიმერ|ვლადიმერ მენაბდე]] (1896-1981). აქვე არსანიშნავია, რომ თამარ ღვალაძე იყო მრავალტომიანი სამეცნიერო გამოცემის "საქართველოს ფლორა" მე-3-მე-8 ტომების (თბილისი, საქართველოს მეცნიერებათა აკადემიის გამომცემლობა, [[1947]]-[[1956]]) სტილისტური რედაქტორი.

გაზეთის "სახალხო განათლება" [[1968]] წლის 28 აგვისტოს ნომერში გამოქვეყნდა ტ. კასრაძის და თ. ღვალაძის სტატია "ბიბლიოგრაფია - ახალ მოთხოვნათა დონეზე".

აქტიური კვლევითი საქმიანობა თამარ ღვალაძეს არც პენსიაზე გასვლის შემდეგ ([[1970]]) შეუწყვეტია. მან შეადგინა მისი მასწავლებლის, აკადემიკოს [[წერეთელი, გრიგოლ|გრიგოლ წერეთლის]] (1870-1938) ბიობიბლიოგრაფია და "ქართულ მუსიკალურ ნაწარმოებთა ბიბლიოგრაფია (1946-1981)". გარდა ამისა, ქართულ პერიოდულ პრესაში გამოქვეყნდა მისი საყურადღებო მოგონებები ივანე ჯავახიშვილზე, შალვა ნუცუბიძეზე, ნუცუბიძის კურსებზე, ქრისტინე შარაშიძეზე, ვასილ წერეთელზე და ვიქტორ ბროსეზე.

საყურადღებოა ისიც, რომ [[1923]]-[[1937]] წლებში ევგენ და თამარ ღვალაძეების ბინა თბილისში, სოლოლაკში, იმხანად განოვის, ამჟამად კი გალაკტიონის ქუჩის #9 სახლში საზოგადოებრივ-ლიტერატურული ხასიათის ერთგვარ საფიხვნოს წარმოადგენდა. აქ ხშირად იყრიდნენ თავს ამ ოჯახის უახლოესი ადამიანები: [[სახოკია, თედო|თედო სახოკია]], [[ახვლედიანი გიორგი|გიორგი ახვლედიანი]], [[წერეთელი, ალექსანდრე|ალექსანდრე (ალიოშა) წერეთელი]], [[კოტეტიშვილი, ვახტანგი|ვახტანგ კოტეტიშვილი]], [[ტაბიძე, გალაკტიონ|გალაკტიონ ტაბიძე]], [[ბროსე, ვიქტორ|ვიქტორ ბროსე]], [[ხოშტარია, მარიამ|მარიამ (მარიკა) ხოშტარია]], [[წერეთელი, ვასილ|ვასილ წერეთელი]], [[ვარდოშვილი, ხარიტონ|ხარიტონ ვარდოშვილი]], [[დევდარიანი, სეით|სეით დევდარიანი]], [[ქავთარაძე, პეტრე|პეტრე ქავთარაძე]], [[რობაქიძე, გრიგოლ|გრიგოლ რობაქიძე]], [[აფხაიძე, შალვა|შალვა აფხაიძე]] და სხვა ცნობილი მოღვაწენი. [[1920]]-[[1924]] წლებში ქართულ პერიოდულ პრესაში გამოქვეყნდა თ. ღვალაძის რამდენიმე ლიტერატურული ნარკვევი და ლექსი "ვაღურია"-ს ფსევდონიმით. მას დიდი დამსახურება მიუძღვის 1918 წელს დაღუპული შესანიშნავი ქართველი პოეტის [[მეგრელიშვილი, გრიგოლ|გრიგოლ მეგრელიშვილის]] ("მთის ნიავი") ლექსების მოძიება-შეკრებაში. ეს მასალები შესულია [[1973]] წელს გამომცემლობა "მერანი"-ს მიერ გამოცემულ კრებულში "შუქურვარსკვლავი" (რედაქტორი - [[კეცხოველი, ნიკოლოზ|ნიკო კეცხოველი]]).

ქართულ კულტურაში, ბიბლიოგრაფიასა და საბიბლიოთეკო საქმეში შეტანილი დიდი წვლილისათვის თამარ ღვალაძეს მინიჭებული ჰქონდა საქართველოს საპატიო ბიბლიოთეკარის, საქართველოს დამსახურებული ბიბლიოთეკარის და საქართველოს კულტურის დამსახურებული მუშაკის საპატიო წოდებები.

იგი გარდაიცვალა 84 წლის ასაკში, განისვენებს თბილისის ვაკის სასაფლაოზე.

==ლიტერატურა თამარ ღვალაძის შესახებ==

* გ. მიქაძე, ღვაწლმოსილი ბიბლიოგრაფი.- ჟურნ. "წიგნის სამყარო", 07.10.1986.
* თ. ნაკაშიძე, ქართული მეცნიერული ბიბლიოგრაფიის მოჭირნახულე, თბილისი, 1992.

[[კატეგორია:ქართველები]]
