[[Image:DirakPaul.gif|thumb|პოლ ადრიენ მორის დირაკი]]
'''პოლ ადრიენ მორის დირაკი''' (''Paul Adrien Maurice Dirac'') (*[[8 აგვისტო]], [[1902]], [[ბრისტოლი]] – †[[20 ოქტომბერი]], [[1984]], [[ტალაჰასი]]) – [[ინგლისელები|ინგლისელი]] ფიზიკოსი, [[კვანტური ფიზიკა|კვანტური ფიზიკის]] ერთ–ერთი ფუძემდებელი.

== ბიოგრაფია ==
პოლის მამა, წარმოშობით შვეიცარიელი ჩარლზ ადრიენ ლადისლას დირაკი, ბრისტოლის კერძო სკოლაში ფრანგული ენის მასწავლებლად მუშაობდა. პოლის გარდა, ჩარლზს და მის მეუღლეს, ფლორენს ჰანა ჰოლტენს, ჰყავდათ ქალიშვილი ბეატრისი და ვაჟი რეჯინალდი, რომელმაც [[1924]] წელს გაურკვეველ ვითარებაში თავი მოიკლა. დირაკის მამას დესპოტიზმი და სიმკაცრე ახასიათებდა. დირაკის გადმოცემით, მისი არაჩვეულებრივი სიტყვაძუნწობა განპირობებულია იმით, რომ ფრანგული ენის სწავლების მიზნით მამამისმა შინაურებს ინგლისურად საუბარი აუკრძალა. თორმეტი წლის ასაკში დირაკი დაწყებითი სკოლიდან ბრისტოლის ტექნიკურ კოლეჯში გადაიყვანეს. ამ სასწავლებელში, რომელიც ბრისტოლის უნივერსიტეტის შვილობილ დაწესებულებას წარმოადგენდა, განსაკუთრებული ყურადღება საბუნებისმეტყველო მეცნიერებებს და თანამედროვე ენებს ენიჭებოდა. [[1918]] წელს დირაკი ბრისტოლის უნივერსიტეტის ელექტროტექნიკის ფაკულტეტის სტუდენტი გახდა, ხოლო [[1921]] წელს მან  ბაკალავრის წოდება მიიღო. უნივერსიტეტში დირაკი [[აინშტაინი, ალბერტ|ალბერტ აინშტაინის]] [[ფარდობითობის თეორია|ფარდობითობის თეორიით]]  იმდენად დაინტერესდა, რომ მომდევნო ორი წელიწადი მათემატიკის გაღრმავებულ შესწავლას მიუძღვნა. [[1923]] წელს იგი [[კემბრიჯის უნივერსიტეტი|კემბრიჯის უნივერსიტეტის]] ასპირანტი გახდა. [[ფაულერი, რალფ|რალფ ფაულერმა]] ახალგაზრდა მეცნიერს ფიზიკის მოწინავე იდეები გააცნო. 1925 - 1926 წლებში მისი სტატიების კრებული "ლონდონის სამეფო საზოგადოების ნაშრომებში" გამოქვეყნდა. [[1926]] წელს დირაკს ფილოსოფიის დოქტორის წოდება მიენიჭა. უაღრესად ნაყოფიერი აღმოჩნდა მოგზაურობა [[გეტინგენი|გეტინგენში]] და [[კოპენჰაგენში|კოპენჰაგენში]], სადაც დირაკი [[ბორნი, მაქს|მაქს ბორნთან]] და [[ბორი, ნილს|ნილს ბორთან]] თანამშრომლობდა. კემბრიჯში დაბრუნებისთანავე ის სენტ – ჯონს – კოლეჯის საბჭოს წევრად აირჩიეს. [[1929]] წელს დირაკმა [[აშშ|აშშ – ს]] სხვადასხვა უნივერსიტეტებში ლექციების კურსი წაიკითხა. [[1930]] წელს ის სამეფო საზოგადოების წევრად აირჩიეს, ხოლო [[1932]] წელს იმ კათედრის გამგედ დანიშნეს, რომელსაც [[ნიუტონი, ისააკ|ისააკ ნიუტონი]] ხელმძღვანელობდა. [[1933]] წელს დირაკს და შრედინგერს  "ატომური თეორიის ახალი ნაყოფიერი ფორმების აღმოჩენისათვის" [[ნობელის პრემია]] მიენიჭათ. უაღრესად თავმდაბალი დირაკი პრემიაზე უარის თქმას აპირებდა. [[სტოკჰოლმი|სტოკჰოლმში]] წასვლა მან [[რეზერფორდი, ერნსტ|ერნსტ რეზერფორდთან]] საუბრის შემდეგ გადაწყვიტა. რეზერფორდის არგუმენტი ის იყო, რომ ჯილდოზე უარის თქმა დირაკის  პიროვნების მიმართ  უფრო დიდ ყურადღებას გამოიწვევდა. აღსანიშნავია, რომ მის დაჯილდოებას ესწრებოდა მხოლოდ დედამისი, მამასთან დირაკმა კავშირი გაწყვიტა.[[1934]] წლამდე დირაკი [[პრინსტონი|პრინსტონის]] ფუნდამენტურ კვლევათა ინსტიტუტში მუშაობდა, შემდეგ კი კემბრიჯში დაბრუნდა, სადაც პროფესორის რანგში [[1968]] წლამდე მოღვაწეობდა. [[1937]] წელს  მეცნიერმა [[ვიგნერი, იუჯინ|იუჯინ ვიგნერის]] დაზე, მარგიტ ვიგნერზე იქორწინა, რომლისგანაც ორი შვილი ეყოლა. სიცოცხლის ბოლო წუთამდე დირაკი აქტიურ მეცნიერულ შემოქმედებას ეწეოდა. ის გარდაიცვალა ტალაჰასიში, ფლორიდის უნივერსიტეტის პროფესორის რანგში.   

== წვლილი ფიზიკაში ==	
კემბრიჯის სამეცნიერო ატმოსფერო დირაკისთვის იდეალურ გარემოს წარმოადგენდა. ორ წელიწადში დირაკმა არაჩვეულებრივი მეტამორფოზი განიცადა: უმუშევარი ინჟინერი საქვეყნოდ ცნობილ თეორეტიკოსად იქცა, რომლის ნაშრომებს მეცნიერების კლასიკად მიიჩნევდნენ. ამას კემბრიჯში არსებულმა "[[კაპიცა, პეტრე|კაპიცას]] კლუბმა" შეუწყო ხელი, რომელშიც დირაკი [[1924]] წელს გაწევრიანდა.  სწორედ აქ დირაკმა [[მატრიცული მექანიკა|მატრიცული მექანიკის]] ერთ–ერთი შემქმნელი [[ჰაიზენბერგი, ვერნერ|ვერნერ ჰაიზენბერგი]] გაიცნო. ამ შეხვედრას დიდი მნიშვნელობა ჰქონდა ორივე მეცნიერისთვის. ჰაიზენბერგთან თანამშრომლობის ნაყოფი გაცვლითი ურთიერთქმედების აღმოჩენა იყო. დირაკმა კვანტური მექანიკის ისეთი მათემატიკური აპარატი შეიმუშავა ([[წარმოდგენათა თეორია ]]), რომელმაც მიკროსამყაროს აღმწერი სხვადასხვა თეორიების ეკვივალენტობა ცხადჰყო. მასვე ეკუთვნის კვანტური [[კანონიკური გარდაქმნები|კანონიკური გარდაქმნების]] თეორია. დირაკმა ფიზიკაში [[დელტა – ფუნქცია]] შემოიღო. მან შექმნა [[მეორადი დაკვანტვის მეთოდი]], რომელიც [[ელექტრომაგნიტური ველი|ელექტრომაგნიტური ველის]] თანმიმდევრული კვანტური აღწერის ქვაკუთხედია. ამგვარად აგებული [[კვანტური ელექტროდინამიკა|კვანტური ელექტროდინამიკიდან]] [[იძულებითი გამოსხივება|იძულებითი გამოსხივების]] შესახებ მნიშვნელოვანი დასკვნების მთელი წყება გამომდინარეობდა. მოგვიანებით ამ სფეროში დირაკის მიერ მიღებული შედეგები ფიზიკის ახალ დარგს – [[კვანტური ელექტრონიკა|კვანტურ ელექტრონიკას]] საფუძვლად დაედო. გარდა ამისა, [[ფერმი, ენრიკო|ენრიკო ფერმისაგან]] დამოუკიდებლად დირაკმა nħ/2 (n = 1, 2, 3 ..., ħ – [[პლანკის მუდმივა]])[[სპინი|სპინის]] მქონე ნაწილაკთა სტატისტიკა შეიმუშავა ([[ფერმი – დირაკის სტატისტიკა]]). დირაკმა მაგნიტური მონოპოლის (იხ. [[დირაკის მონოპოლი]]) – იზოლირებული მაგნიტური მუხტის არსებობა იწინასწარმეტყველა, გამოთქვა ჰიპოთეზა, რომ [[გრავიტაციული მუდმივა]] დროში ცვლადი სიდიდეა, ხოლო [[გრავიტაციული ველი|გრავიტაციული ველის]] [[კვანტი|კვანტს]] მან [[გრავიტონი]] უწოდა. დირაკის მიღწევათა შთამბეჭდავ ნუსხაში განსაკუთრებული ადგილი [[დირაკის განტოლება|დირაკის განტოლებას]] უჭირავს.

=== ფარდობითობა კვანტურ სამყაროში ===
ფარდობითობის თეორიის და კვანტური მექანიკის განვითარება  დროში პარალელურად, მაგრამ ერთმანეთისაგან დამოუკიდებლად მიმდინარეობდა, თუმცაღა მათი გაერთიანების აუცილებლობა სულ უფრო და უფრო ნათელი ხდებოდა. მიკროობიექტების მოძრაობას არარელატივისტური ტალღური განტოლება ([[შრედინგერის განტოლება]]) აღწერდა, რომელიც სახეს ინარჩუნებდა მხოლოდ [[გალილეის გარდაქმნები|გალილეის გარდაქმნების]] დროს და არ იყო ინვარიანტული [[ლორენცის გარდაქმნები|ლორენცის გარდაქმნების]] მიმართ. სხვაგვარად, იმდროინდელი კვანტური მექანიკა სწორად ნელი მიკროობიექტების მოძრაობას აღწერდა (მოძრაობა ნელია, თუ მისი სიჩქარე [[სინათლის სიჩქარე|სინათლის სიჩქარის]] მცირე ნაწილია) და ფარდობითობის თეორიის ეფექტებს უგულებელყობდა. სიჩქარეზე არსებული შეზღუდვის გადალახვას ამაოდ თავად [[შრედინგერი, ერვინ|ერვინ შრედინგერი]] ცდილობდა. წარუმატებლობის მიზეზი ის იყო, რომ მან მიკროობიექტის, კერძოდ კი ელექტრონის, ერთ–ერთი ფუნდამენტური მახასიათებელი – სპინი არ გაითვალისწინა, რადგან ის მაშინ სამუშაო ჰიპოთეზად მოიაზრებოდა. თავისუფალი რელატივისტური ნაწილაკის [[ენერგია]] p²c² + (mc²)² (p – ნაწილაკის [[იმპულსი]], m – მისი [[მასა]], c – სინათლის სიჩქარე) გამოსახულებიდან კვადრატული ფესვის პროპორციულია, ალგებრულ კვადრატულ ფესვს კი ორი მნიშვნელობა გააჩნია. დირაკმა ეს გარემოება გაითვალისწინა, და "ფესვის ამოსაღებად" დახვეწილი და აბსტრაქტული მეთოდი შეიმუშავა, რის შედეგადაც მან შრედინგერის განტოლების რელატივისტურ სახეს მიაგნო. ფარდობითობა მიკროსამყაროში შემოიჭრა. ეს განტოლება ცალსახად ადასტურებდა სპინის არსებობას და ელექტრონის მაგნიტურ თვისებებზე ([[მაგნიტური მომენტი|მაგნიტურ მომენტზე]]) მეტყველებდა. თეორიის ექსპერიმენტთან სრული თანხმობა დირაკის ტრიუმფად იქცა.

=== ანტისამყარო ===
დირაკის განტოლებიდან ელექტრონის ისეთი მდგომარეობების არსებობა გამომდინარეობდა, რომლებიც უარყოფითი ენერგიით ხასიათდებიან (კვადრატულ ფესვს, აღნიშნულისამებრ, ორი მნიშვნელობა აქვს), ეს კი იმდროინდელი სამეცნიერო პარადიგმის საზღვრებს ცდებოდა და ინტერპრეტაციას არ ექვემდებარებოდა. მეცნიერების უმრავლესობა უარყოფით ენერგიას ფიზიკურ შინაარსს მოკლებულ "მათემატიკურ აბერაციად" აღიქვავდა. უარყოფითი ენერგიის მქონე მდგომარეობების არსებობის შემთხვევაში სამყაროს ყველა ელექტრონისთვის ენერგეტიკულად ხელსაყრელი სწორედ ამ მდგომარეობებში გადასვლა იქნებოდა. დირაკმა ივარაუდა, რომ უარყოფითი ენერგიის მქონე ყველა მდგომარეობა დაკავებულია, ელექტრონების გადასვლას კი ამ მდგომარეობებში [[პაულის პრინციპი]] კრძალავს, რომლის თანახმად, ყოველ დინამიურ მდგომარეობაში არსებობს არაუმეტეს ერთი ელექტრონისა. [[ვაკუუმი]] ელექტრონების უსასრულო რიცხვს შეიცავს, მათი დამზერა შეუძლებელია ენერგიის უარყოფითობის გამო. თუ რომელიმე მათგანი შეიძენს დადებითი ენერგიის მდგომარეობაში გადასასვლელად საკმარის ენერგიას, მაშინ ადგილი აქვს წყვილის დაბადებას: ჩნდება დადებითი ენერგიის ელექტრონი და "ხვრელი" – ვაკანსია უარყოფითი ენერგიის მქონე დონეზე. ხვრელი დადებითად დამუხტული (იხ. [[ელექტრული მუხტი]]) ელექტრონივით იქცევა. ასე დირაკმა ელექტრონის [[ანტინაწილაკი|ანტინაწილაკის]] – [[პოზიტრონი|პოზიტრონის]] არსებობა იწინასწარმეტყველა. [[1932]] წელს [[ანდერსონი, კარლ|კარლ ანდერსონმა]] პოზიტრონი კოსმოსური სხივების შემადგენლობაში აღმოაჩინა. დირაკმა უმალვე სხვა ანტინაწილაკების არსებობის ჰიპოთეზა გამოთქვა. [[1955]] წელს [[ანტიპროტონი]] აღმოაჩინეს. ანტიმატერიის არსებობა ეჭვს აღარ იწვევდა.

==  ==
დირაკი .     


  









  

            

 
  
    


 

  

 {{ბიო}}
[[კატეგორია:დაბადებული 1902]] 
[[კატეგორია:გარდაცვლილი 1984]]
[[კატეგორია:ინგლისელი ფიზიკოსები]]
[[კატეგორია:ინგლისელები]]

[[ar:ديراك]]
[[bn:পল ডিরাক]]
[[ca:Paul Adrien Maurice Dirac]]
[[cs:Paul Dirac]]
[[da:Paul Dirac]]
[[de:Paul Dirac]]
[[en:Paul Dirac]]
[[es:Paul Dirac]]
[[fa:پاول دیراک]]
[[fr:Paul Dirac]]
[[ko:폴 디랙]]
[[id:Paul A.M. Dirac]]
[[ia:Paul Dirac]]
[[it:Paul Adrien Maurice Dirac]]
[[he:פול דיראק]]
[[hu:Paul Dirac]]
[[nl:Paul Dirac]]
[[ja:ポール・ディラック]]
[[no:Paul Dirac]]
[[pl:Paul Adrien Maurice Dirac]]
[[pt:Paul Adrien Maurice Dirac]]
[[ru:Дирак, Поль Адриен Морис]]
[[sl:Paul Adrien Maurice Dirac]]
[[fi:Paul Dirac]]
[[sv:Paul Dirac]]
[[zh:保罗·狄拉克]]
