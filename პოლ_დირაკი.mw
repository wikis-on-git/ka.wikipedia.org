'''დირაკი, პოლ ადრიენ მორის''' (''Paul Adrien Maurice Dirac'')(*[[8 აგვისტო]], [[1902]],[[ბრისტოლი]] – †[[20 ოქტომბერი]], [[1984]], [[ტალაჰასი]]) – [[ინგლისელი]] ფიზიკოსი, კვანტური ფიზიკის ერთ–ერთი ფუძემდებელი.


== მეცნიერული კარიერის პრელუდია  ==
პოლის მამა, წარმოშობით შვეიცარიელი ჩარლზ დირაკი, ბრისტოლის კერძო სკოლაში ფრანგული ენის მასწავლებლად მუშაობდა. პოლის გარდა, ჩარლზს და მის მეუღლეს, ფლორენს ჰოლტენს, ჰყავდათ ქალიშვილი ბეატრისი და ვაჟი რეჯინალდი, რომელმაც [[1924]] წელს გაურკვეველ ვითარებაში თავი მოიკლა. დირაკის მამას დესპოტიზმი და სიმკაცრე ახასიათებდა. დირაკის გადმოცემით, მისი არაჩვეულებრივი სიტყვაძუნწობა განპირობებულია იმით, რომ ფრანგული ენის სწავლების მიზნით მამამისმა შინაურებს ინგლისურად საუბარი აუკრძალა. თორმეტი წლის ასაკში დირაკი დაწყებითი სკოლიდან ბრისტოლის ტექნიკურ კოლეჯში გადაიყვანეს. ამ სასწავლებელში, რომელიც ბრისტოლის უნივერსიტეტის შვილობილ დაწესებულებას წარმოადგენდა, განსაკუთრებული ყურადღება საბუნებისმეტყველო მეცნიერებებს და თანამედროვე ენებს ენიჭებოდა. [[1918]] წელს დირაკი ბრისტოლის უნივერსიტეტის ელექტროტექნიკური ფაკულტეტის სტუდენტი გახდა.
