საქართველოს მეცნიერებათა აკადემიის აკადემიკოსი  ილია ვეკუა დაიბადა 1907 წლის 23 აპრილს გალის რაიონის სოფელ შეშელეთში. 

ილია ვეკუამ საშუალო სკოლის დამთავრების შემდეგ ,  1925 წელს , სწავლა განაგრძო თბილისის სახელმწიფო უნივერსიტეტის ფიზიკა-მათემატიკის ფაკულტეტზე. 

1930 წელს მან წარმატებით დაამთავრა ფიზიკა-მათემატიკის ფაკულტეტი და რეკომენდაცია მიეცა ლენინგრადის უნივერსიტეტის ასპირანტურაში ჩარიცხვისათვის. ასპირანტურის გავლის შემდეგ, 1933 წელს, ი.ვეკუა თბილისში დაბრუნდა და მუშაობა დაიწყო უნივერსიტეტში ფიზიკა-მათემატიკის ფაკულტეტზე. ის კითხულობდა ლექციებს თანამედროვე მათემატიკის მრავალ დარგში. ი.ვეკუა ერთ-ერთი აქტიური მონაწილე იყო სამეცნიერო სემინარებისა,  სადაც საკუთარი შედეგების შესახებ ხშირად გამოდიოდა მოხსენებით. აქედან დაიწყო მისი მრავალმხრივი პედაგოგიური მეცნიერული და ორგანიზატორული მოღვაწეობა. 

1937 წელს ი. ვეკუამ თბილისის სახელმწიფო უნივერსიტეტში დაიცვა საკანდიდატო დისერტაცია თემაზე:  “დრეკადი ტალღების გავრცელება უსასრულო ფენაში”.  იმავე წელს აირჩიეს დოცენტად. 

1939 წელს ი.ვეკუმ წარმატებით დაიცვა სადოქტორო დისე რტაცია თემაზე: “ ელიფსური ტიპის დიფერენციალურ განტოლებათა ამოხსნების კომპლექსური წარმოდგენა და მისი გამოყენება სასაზღვრო ამოცანების ამოხსნისათვის”.  1940 წელს იგი უკვე პროფესორია. 1940-1944 წლებში ი.ვეკუა უნივერსიტეტის ფიზიკა-მათემატიკის ფაკულტეტის  დეკანი იყო. 

1944 წელს ი. ვეკუა საქართველოს მეცნიერებათა აკადემიის წევრ-კორესპონდენტად ხოლო 1946 წელს აკადემიკოსად  აირჩიეს. 

1944-1947 წლებში ი.ვეკუა იყო თბილისის სახელმწიფო უნივერსიტეტის პრორექტორი სამეცნიერო ნაწილში , 1947-51 წლებში-თსუ—ის უმაღლესი  მათემატიკის კათედრის გამგე. 1948 წელს მან გამოაქვეყნა ფუნდამენტური  მონოგრაფია “ელიფსურ განტოლებათა ამოხსნის ახალი მეთოდები”. ამ მონოგრაფიისათვის მას  1950 წელს სახელმწიფო პრემია მიეკუთვნა. 

1951 წელს ი.ვეკუა მოსკოვში გადავიდა და იქ განაგრძო მეცნიერული მოღვაწეობა. 1952 წელს იგი ლომონოსოვის სახელობის მოსკოვის უნივერსიტეტის დიფერენციალური  განტოლებების კათედრის პროფესორად აირჩიეს სადაც 1959 წლამდე იმუშავა. 

1958 წელს ი. ვეკუა სსრ კავშირის მეცნიერებათა აკადემიის ნამდვილ წევრად აირჩიეს. 

1959  წელს ი.ვეკუა ახალდაარსებული  ნოვოსიბირსკის უნივერსიტეტის პირველ რექტორად დაინიშნა. იყო ჟურნალ “ Сибирский математический журнал-ის რედკოლეგიის წევრი.  1959-1961 წლებში-ჟურნალ “  Вестник Академии наук СССР “- ის  რედკოლეგიის წევრი ,   სსრკ-ის მეცნიერებათა აკადემიის  ციმბირის განყოფილების ჰიდროდინამიკის ინსტიტუტის თეორიული განყოფილების გამგე და სხვ. 

1964 წელს ი. ვეკუა თბილისში დაბრუნდა. მას პატივი ხვდა,  ორჯერ ყოფილიყო უნივერსიტეტის რექტორი-1953 წლის ივლისიდან იმავე წლის სექტემბრამდე და 1966 წლის აპრილიდან 1972 წლის აპრილამდე. უნივერსიტეტში მან განახორციელა მრავალი ღონისძიება: დააარსა რამდენიმე  ახალი ფაკულტეტი,   კათედრა,   კაბინეტი,  1966 წელს უნივერსიტეტთან შეიქმნა გამოყენებითი მათემატიკის პრობლემური ლაბორატორია,  რომელიც თანამედროვე ტექნიკური მოწყობილობით აღიჭურვა. მის ბაზაზე მოგვიანებით ჩამოყალიბდა გამოყენებითი მათემატიკის ინსტიტუტი,   რომლის დირექტორი ი.ვეკუა იყო. მისი გარდაცვალების შემდეგ ინსტიტუტს ილია ვეკუას სახელი მიენიჭა. 

1969 წელს, როგორც გამოჩენილ მეცნიერსა და საზოგადო მოღვაწეს, ი. ვეკუას სოციალისტური შრომის გმირის წოდება მიენიჭა. 

1972 წლის  მაისში ი.ვეკუა საქართველოს მეცნიერებათა აკადემიის პრეზიდენტად აირჩიეს. ამ პოსტზე მან თავისი დიდი მასწავლებელი ნიკო მუსხელიშვილი შეცვალა. 

ილია ვეკუა გარდაიცვალა 1977 წელს. დაკრძალულია მწერალთა და საზოგადო მოღვაწეთა მთაწმინდის პანთეონში.


[[კატეგორია:ქართველები]]
