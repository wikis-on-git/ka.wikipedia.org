[[სურათი:tbilisi railway station c1900|300px|თბილისის რკინიგზის სადგური, ფოტო დაახ. 1900]]
'''საქართველოს რკინიგზა''' [[შავი ზღვა|შავი]] და [[კასპიის ზღვა|კასპიის ზღვებს]] შორის მდებარე [[ევრაზია|ევრაზიის]] სატრანსპორტო არტერიის ერთ-ერთ უმნიშვნელოვანეს ნაწილს წარმოადგენს, რომელიც უმოკლესი გზით აკავშირებს [[ევროპა|ევროპასა]] და [[ცენტრალური აზია|ცენტრალურ აზიას]].  

==შექმნის ისტორია==
ორი კონტინენტის სარკინიგზო ტრანსპორტით დაკავშირების იდეა XIX საუკუნის 30-ან წლებში გაჩნდა, მისი განხორციელება კი 1865 წელს დაიწყო. 1871 წ. [[ფოთი]]-[[ყვირილა|ყვირილას]] (ახლანდელი [[ზესტაფონი]]) მონაკვეთზე გაიხსნა სარკინიგზო მოძრაობა, 1872 წლის 10 ოქტომბერს კი თბილისიდან ფოთში პირველი მატარებელი ჩავიდა. ეს თარიღი ითვლება საქართველოს რკინიგზის "დაბადების დღედ".

ამ დღიდან დაწყებული, საქართველოს რკინიგზის მშენებლობა სწრაფი ტემპით მიმდინარეობს. შენდება რკინიგზის ხაზის განშტოებები: [[რიონი]]-[[ქუთაისი]] (1877 წ.), რიონი-[[ტყიბული]] (1887 წ.) და ზესტაფონი-[[ჭიათურა]] (1895წ.). 1890 წლის 16 სექტემბერს დასრულდა წიფის ორლიანდაგიანი გვირაბის მშენებლობა, რომელიც იმ დროისათვის უნიკალურ ნაგებობათა რიცხვს მიეკუთვნება. საქართველოს რკინიგზის მშენებლობის მეორე ეტაპს განეკუთვნება თბილისი-[[ბაქო|ბაქოს]] სარკინიგზო ხაზი, რომელიც 1883 წელს შევიდა ექსპლუატაციაში. ამ მოვლენამ შავი ზღვის საშუალებით, კერძოდ კი [[ბათუმი|ბათუმის]] პორტიდან, აზერბაიჯანის ნავთობის მსოფლიო ბაზარზე ექსპორტს ჩაუყარა საფუძველი. 1899 წელს გაიხსნა სარკინიგზო მოძრაობა საქართველოსა და სომხეთს შორის.

==განვითარება==
[[ბორჯომის ხეობა]] ყოველთვის წარმოადგენდა განსაკუთრებული ინტერესის საგანს, რასაც მისი საკურორტო თვისებები და მსოფლიოში ცნობილი მინერალური წყალი "ბორჯომი"განაპირობებდა. ჯერ კიდევ 1894 წელს აშენდა [[ხაშური]]-[[ბორჯომი|ბორჯომის]] სარკინიგზო უბანი, რასაც 1902 წელს დაემატა ბორჯომი-[[ბაკურიანი|ბაკურიანის]] ვიწროლიანდაგიანი სარკინიგზო ხაზი, რომელიც სათხილამურო სპორტის მოყვარულებსა და ტურისტებს დღესაც ემსახურება.

კახეთის სარკინიგზო ხაზმა, რომლის მშენებლობა 1915 წელს დასრულდა, საქვეყნოდ ცნობილი ღვინოების ("მუკუზანი", "წინანდალი", "რქაწითელი", "მანავის მწვანე"და სხვ.) მწარმოებელი რაიონები მოიცვა. 1923 წელს "ფერლის" სერიის ელმავლები "ე" და "სუ" სერიის ორთქმავლებით შეიცვალა. სურამის უღელტეხილის ელექტროფიკაციასთან ერთად, ექსპლოატაციაში შემოვიდა "ჯენერალ ელექტრიკის" ფირმის "ს-10" სერიის ელმავლები.

1932 წელს ხაშურში აშენდა პირველი საელმავლო დეპო, სადაც "ვლ-19" სერიის პირველმა საბჭოთა ელმავალმა გამოცდა გაიარა. ამჟამად ეს პირველი ელმავალი ხაშურის სადგურში, კვარცხლბეკზეა დამონტაჟებული. საქართველოს რკინიგზის ისტორიის ერთ-ერთი ღირსშესანიშნავი თარიღი 1932 წლის 16 აგვისტოა, ამ დღეს - ყოფილ საბჭოთა კავშირში პირველად - სურამის უღელტეხილზე პირველმა ელმავალმა გაიარა. ამ დღიდან დაიწყო სარკინიგზო უბნების ელექტრულ წევაზე ეტაპობრივი გადასვლის პროცესი, რაც 1967 წლის ნოემბერში იქნა დასრულებული. ამ მნიშვნელოვანი მოვლენის შედეგი გახლავთ ის, რომ მოხდა საქართველოს რკინიგზის ყველა უბანის, მათ შორის ბორჯომი-ბაკურიანის ვიწროლიანდაგიანი ხაზის ელექტროფიცირება.

1974 წლიდან რკინიგზაზე მოძრაობას იწყებს თბილისის ელმავალმშენებელი ქარხნის მიერ გამოშვებული თანამედროვე "ვლ-10" და "ვლ-11" სერიის ელმავლები.
ქვეყნის მრეწველობისა და აგრარული მეურნეობის წამყვანი დარგების: მევენახეობა-მებაღეობის, მეციტრუსეობის, მეჩაიეობის სწრაფ განვითარებას  ახალი სარკინიგზო ხაზების მშენებლობა მოჰყვა. ეს იყო ნატანები-ოზურგეთი (1924წ.), ბროწეულა-წყალტუბო (1935წ.), სენაკი-ინგირი-გალი (1930წ.), გალი-ოჩამჩირე-სოხუმი (1938წ.), გორი-ცხინვალი (1940წ.).

მეორე მსოფლიო ომის დროს დაწყებულმა სოხუმი-ადლერის რკინიგზის ხაზის მშენებლობამ საქართველოს რკინიგზა რუსეთის სარკინიგზო ქსელთან დააკავშირა. ეს მშენებლობა 1949 წელს დასრულდა. 1946-1949 წწ. კავშირგაბმულობის, ავტომატიკისა და ტელემექანიკის განვითარების ხანაა - პრაქტიკაში ინერგება ავტომატური ბლოკირების, ისრებისა და გორაკის ელექტრული ცენტრალიზაციის სისტემები, სამატარებლო და სამანევრო რადიოკავშირები.

1986 წლის 31 დეკემბერს დამთავრდა მარაბდა-ახალქალაქის სარკინიგზო ხაზის მშენებლობა.

საქართველოს რთულმა გეოგრაფიულმა რელიეფმა მრავალი ხელოვნური საინჟინრო ნაგებობის მშენებლობა განაპირობა, მათი რიცხვი 3700-ს აღემატება, საერთო სიგრძე კი 108 კილომეტრია.

{{ესკიზი}}

==რესურსები ინტერნეტში==
*[http://www.railway.ge/geo/default.asp საქართველოს რკინიგზის ვებ-გვერდი]

[[კატეგორია:საქართველოს სატრანსპორტო სისტემები]]
[[კატეგორია:რკინიგზა]]

[[de:Georgische Eisenbahn]]
