'''ვასილ წერეთელი''' ([[1862]], სოფ. [[ცხრუკვეთი]] ([[ჭიათურა|ჭიათურის რაიონი]]) - [[1938]], [[თბილისი]]), გამოჩენილი [[ქართველები|ქართველი]] პოლიტიკური და საზოგადო მოღვაწე, ექიმი და პუბლიცისტი, აკადემიკოს [[წერეთელი, გიორგი|გიორგი წერეთლის]] (1904-1973) და საქართველოს მეცნიერებათა აკადემიის წევრ-კორესპონდენტის [[წერეთელი, თინათინ|თინათინ წერეთლის]] (1903-1980) მამა.

იგი იყო იმერეთის მეფის [[სოლომონ I]]-ის კარის მოძღვრის '''სვიმონ წერეთლის''' (მისგან იღებს სათავეს '''მოძღვრიშვილ-წერეთელთა''' ცნობილი საგვარეულო) და იმერეთის მეფის [[დავით II]]-ის ასულის '''ატატო ბაგრატიონის''' შთამომავალი. 

===განათლება===

ვ. წერეთელმა [[1883]] წელს დაასრულა [[ქუთაისი]]ს კლასიკური გიმნაზია და [[1884]] წელს შევიდა [[ოდესა|ოდესის]] უნივერსიტეტის საბუნებისმეტყველო ფაკულტეტზე. ხალხოსნურ მოძრაობაში აქტიური მონაწილეობისათვის (იგი იყო [[ჩერქეზიშვილი, ვარლამ|ვარლამ ჩერქეზიშვილის]] მიერ დაარსებული ცნობილი ორგანიზაციის "ნაროდნაია ვოლია"-ს წევრი) [[1887]] წელს გარიცხეს უნივერსიტეტიდან. მოგვიანებით, [[1897]] წელს, დაამთავრა [[კიევი]]ს უნივერსიტეტის სამედიცინო ფაკულტეტი.

===საექიმო, პუბლიცისტური და საზოგადოებრივი მოღვაწეობა 1887-1893 და 1897-1918 წლებში===

ოდესის უნივერსიტეტიდან გარიცხვის შემდეგ, [[1887]] წელს ვასილ წერეთელი დაბრუნდა სამშობლოში. თითქმის ხუთი წლის მანძილზე ცხოვრობდა და მოღვაწეობდა [[ბათუმი|ბათუმში]], იყო რუსულენოვანი გაზეთის "ჩერნომორსკი ვესტნიკ"-ის რედაქტორი.

კიევის უნივერსიტეტის სამედიცინო ფაკულტეტის დამთავრების შემდეგ, [[1897]]-[[1900]] წლებში იგი იყო [[ჭიათურა|ჭიათურის]] საავადმყოფოს გამგე. [[1900]]-[[1908]] წლებში საექიმო მოღვაწეობას ეწეოდა [[თბილისი|თბილისსა]] და [[თიანეთი|თიანეთში]]. [[1908]] წლიდან მოღვაწეობდა [[ქუთაისი|ქუთაისში]] - იყო ქუთაისის ამბულატორიის გამგე და [[ქუთაისის ქართული სათავადაზნაურო გიმნაზია|ქუთაისის ქართული სათავადაზნაურო გიმნაზიის]] ჰიგიენის მასწავლებელი.

ზემოთ აღნიშნულ წლებში ვასილ წერეთელი ეწეოდა აქტიურ პუბლიცისტურ მოღვაწეობას. მისი წერილები ხშირად ქვეყნდებოდა გაზეთებში "დროება", "ივერია", "ცნობის ფურცელი", "იმერეთი", "საქართველო". [[1912]] წელს იგი იყო გაზეთის "იმერეთი" ერთ-ერთი ფუძემდებელი, შემდეგ კი - რედაქტორი. [[1916]]-[[1917]] წლებში რედაქტორობდა ქუთაისში გამომავალ პოპულარულ გაზეთებს "სამშობლო" და "ჩვენი ქვეყანა". აღსანიშნავია, რომ მან შეადგინა და გამოსცა "სამეცნიერო-საფილოსოფიო ტერმინოლოგია", რომელიც წარმოადგენდა ამ ხასიათის პირველ გამოცემას ქართულ ენაზე.

იმავე წლებში ვ. წერეთელი აქტიურად იღვწოდა პოლიტიკურ სარბიელზეც. [[1900]]-იანი წლების დამდეგიდან იგი იყო '''ქართველ სოციალ-ფედერალისტთა პარტიის''' წევრი, ხოლო [[1917]] წელს მისი უშუალო მონაწილეობით დაარსდა '''საქართველოს ეროვნულ-დემოკრატიული პარტია''', რასაც საფუძვლად დაედო [[ჭავჭავაძე, ილია|ილია ჭავჭავაძის]] მიერ [[1905]] წელს შედგენილი პროგრამა. ვასილ წერეთელი იყო ამ პარტიის ერთ-ერთი უთვალსაჩინოესი მოღვაწე.

===ვასილ წერეთელი 1918-1921 წლებში===

[[1917]] წელს საქართველოს ეროვნულმა ყრილობამ ვ. წერეთელი აირჩია '''ეროვნული საბჭო'''-ს წევრად. [[1918]] წლის [[26 მაისი|26 მაისს]] სწორედ საქართველოს ეროვნული საბჭოს საგანგებო სხდომაზე იქნა მიღებული '''საქართველოს სახელმწიფოებრივი დამოუკიდებლობის აქტი''', რომელსაც ამშვენებს ვასილ წერეთლის ხელმოწერაც. [[1919]]-[[1921]] წლებში იგი იყო [[საქართველოს დემოკრატიული რესპუბლიკა|საქართველოს დემოკრატიული რესპუბლიკის]] ეროვნული პარლამენტის, - [[საქართველოს დამფუძნებელი კრება|დამფუძნებელი კრების]], წევრი ეროვნულ-დემოკრატიული პარტიიდან.

[[1921]] წლის [[25 თებერვალი|25 თებერვალს]] ბოლშევიკური [[რუსეთი]]ს წითელმა არმიამ მოახდინა საქართველოს ოკუპაცია. ამის შემდეგ ვ. წერეთელი ჩამოსცილდა აქტიურ პოლიტიკურ მოღვაწეობას.

===1921-1938===

[[1921]]-[1926]] წლებში ვ. წერეთელი საექიმო მოღვაწეობას ეწეოდა ქუთაისში. [[1926]] წლის დამდეგიდან ცხოვრობდა და მოღვაწეობდა თბილისში. [[1926]]-[[1930]] წლებში იგი იყო ქართული სამედიცინო ჟურნალის "ჯანსახკომის მოამბე" რედაქტორი.

გარდაიცვალა 76 წლის ასაკში. დაკრძალულია თბილისში.
