'''ქვენიფნევი''', შუა საუკუნეების ციხესიმაგრე აღმოსავლეთ საქართველოში (ახლანდელი ახალგორის რაიონის ტერიტორიაზე, სოფ. ლარგვისის სამხრეთით 3 კმ-ზე). ნანგრევებიღაა შემორჩენილი. XVI საუკუნის დამლევამდე იყო ცხრაძმისხევის ერისთავთა რეზიდენცია. აქედანვეა აქაურ ერისთავთა ზედწოდება - ქვენიფნეველი. 

ქვენიფნევი კონტროლს უწევდა [[ქსანი|მდ. ქსანზე]] გამავალ გზას და უზრუნველყოფდა ხეობის ზედა ნაწილის თავდაცვისუნარიანობას. მატიანეში "ძეგლი ერისთავთა" (XIV-XV სს. მიჯნა) XIV საუკუნის დასაწყისის მოვლენების თხრობისას აღნიშნულია, რომ აქ იყო მოზრდილი ციხე, რომლის აღება მეფე [[დავით VIII|დავით VIII-მ]] ვერ მოახერხა. ზღუდის შიგნით იდგა სასახლე და ეკლესია, აგებული ერისთავების ლარგველ შალვას ძისა და [[ქვენიფნეველი, ვირშელ|ქვენიფნეველ ვირშელის]] ძის მიერ.

ქვენიფნევი ნაგებობათა რთული კომპლექსი იყო. მისი მიწისზედა ნაშთები ცუდადაა შემორჩენილი. გალავანი კვადრატულია (60x60), სამხრეთ-დასავლეთით კოშკია, ჩრდილოეთ-აღმოსავლეთით - სწორკუთხა გეგმის დიდი შენობის ნანგრევები, გალავნის გარეთ - დანგრეული მცირე დარბაზული ეკლესია (ფრესკათა ფრაგმენტებით).



[[კატეგორია:საქართველოს ციხესიმაგრეები]]
