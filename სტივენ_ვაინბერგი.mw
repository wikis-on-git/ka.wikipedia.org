[[სურათი: Steven-weinberg.jpg|thumb|200px|სტივენ ვაინბერგი]]
'''სტივენ ვაინბერგი'''(* [[3 მაისი]], [[1933]], [[ნიუ-იორკი]]) – [[ამერიკელები|ამერიკელი]] ფიზიკოსი, [[1979]] წლის [[ნობელის პრემია|ნობელის პრემიის]] ლაურეატი ([[გლეშოუ, შელდონ|შელდონ გლეშოუსთან]] და [[სალამი, აბდუს|აბდუს სალამთან]] ერთად). 

== მეცნიერული კარიერა ==

მომავალი მეცნიერი ევა და ფრედერიკ ვაინბერგების ოჯახში დაიბადა. ზუსტი მეცნიერებების მიმართ ინტერესს სტივენში ჯერ მამა აღვივებდა, შემდეგ კი შელდონ გლეშოუ, რომელიც მას [[ბრონქსი|ბრონქსის]] მეცნიერულად ორიენტირებულ სკოლაში ასწავლიდა. თექვსმეტი წლის ასაკში ვაინბერგმა თეორიული ფიზიკის მიმართ განსაკუთრებული ინტერესი გამოამჟღავნა.[[1954]] წელს ვაინბერგმა [[კორნუელის უნივერსიტეტი|კორნუელის უნივერსიტეტის]] ბაკალავრის  წოდების მიღებისთანავე მუშაობა [[კოპენჰაგენი|კოპენჰაგენის]] თეორიული ფიზიკის ინსტიტუტში დაიწყო. [[1957]] წელს მას [[პრინსტონის უნივერსიტეტი|პრინსტონის უნივერსიტეტის]] დოქტორის წოდება მიენიჭა. დისერტაციის დაცვის შემდეგ ვაინბერგი [[კოლუმბიის უნივერსიტეტი|კოლუმბიის უნივერსიტეტში]] მოღვაწეობდა. იგი [[კალიფორნიის უნივერსიტეტი|კალიფორნიის უნივერსიტეტშიც]] პედაგოგიურ საქმიანობას ეწეოდა, და [[მასაჩუსეტსის ტექნიკური უნივერსიტეტი|მასაჩუსეტსის ტექნიკურ უნივერსიტეტში]] მუშაობდა. [[1979]] წელს ვაინბერგმა [[ჰარვარდის უნივერსიტეტი|ჰარვარდის უნივერსიტეტის]] ფიზიკის პროფესორის წოდება მიიღო  და [[შვინგერი, ჯულიუს|ჯულიუს შვინგერს]] ჩაენაცვლა. პარალელურად იგი [[სმიტსონის ასტროფიზიკურ ობსერვატორია|სმიტსონის ასტროფიზიკურ ობსერვატორიას]] ხელმძღვანელობდა.  ამჟამად ვაინბერგი [[ტეხასის უნივერსიტეტი|ტეხასის უნივერსიტეტის]] ფიზიკის და [[ასტრონომია|ასტრონომიის]] პროფესორია. ეს თანამდებობა მან [[1982]] წელს დაიკავა.

== წვლილი ფიზიკაში ==
ვაინბერგის მეცნიერულ ინტერესებს მრავალფეროვნება ახასიათებს. თავისი მოღვაწეობის სხვადასხვა ეტაპებზე ის [[სუსტი ურთიერთქმედება|სუსტ ურთიერთქმედებას]], [[სიმეტრია|სიმეტრიის]] დარღვევას, გაფანტვის თეორიას და [[მიუონები|მიუონების]] ფიზიკას იკვლევდა, თუმცა მისი ინტერესების ცენტრში ყოველთვის ბუნების ფუნდამენტური ძალების გაერთიანება, უნიფიკაცია იყო. XIX საუკუნეში ფიზიკოსებისთვის ცნობილ ძალებს [[გრავიტაცია]], [[ელექტრობა]] და [[მაგნეტიზმი]] წარმოადგენდნენ. ინგლისელმა მეცნიერმა [[მაქსველი, ჯეიმზ კლერკ|ჯეიმზ მაქსველმა]] დაამტკიცა, რომ ელექტრობა და მაგნეტიზმი, წარმოადგენენ რა ერთიანი [[ელექტრომაგნიტური ურთიერთქმედება|ელექტრომაგნიტური ურთიერთქმედების]] ორ განსხვავებულ ასპექტს, ბუნების დამოუკიდებელი და ფუნდამენტური  ძალები არ არიან. მაქსველის ამ აღმოჩენამ უამრავი მკვლევარი შთააგონა; დაიწყო იმ ზოგადი პრინციპის ძიება, რომლის ნიადაგზე შესაძლებელი გახდებოდა ბუნების ძალების გაერთიანება. XX საუკუნეში [[ატომბირთვი|ატომბირთვის]] აღმოჩენის შემდეგ ფუნდამენტური ძალების ნუსხა გაორკეცდა: გრავიტაციას და ელექტრომაგნეტიზმს სუსტი და [[ძლიერი ურთიერთქმედება]] დაემატა. შემდეგ ნაბიჯს ძალების უნიფიკაციის გზაზე  გლეშოუს და სალამის ჰიპოთეზა წარმოადგენდა, რომლის თანახმად ელექტრომაგნიტური ძალა  და სუსტი ურთიერთქმედება ერთიანი "ელექტროსუსტი" ურთიერთქმედების განსხვავებული ასპექტებია. შესაბამისი მათემატიკური ფორმალიზმის ძიებაში გლეშოუმ [[1960]] "კალიბრული სიმეტრიის" კონცეფცია შემოიღო. კალიბრული ინვარიანტობით განპირობებული სიმეტრია იმაში მდგომარეობს, რომ გარკვეული სიდიდეების აბსოლუტური მნიშვნელობები, ფარდობითი მნიშვნელობისგან განსხვავებით, ფიზიკურ ურთიერთქმედებებზე არ ახდენენ გავლენას. ამის გამო ათვლის სათავე შეგვიძლია ნებისმიერად შევცვალოთ: არც ერთი დამზერადი სიდიდე არ შეიცვლება. [[1961]] წელს გლეშოუმ [[ელექტროსუსტი ურთიერთქმედება|ელექტროსუსტი ურთიერთქმედების]] გადამტანი ოთხი [[კვანტი|კვანტის]] არსებობის ჰიპოთეზა გამოთქვა. ამ კვარტეტში[[ ელექტრომაგნიტური ველი|ელექტრომაგნიტური ველის]] კვანტი – [[ფოტონი]] შედიოდა. დანარჩენი სამი ნაწილაკი –  W<sup>+</sup>, W<sup>-</sup>, Z<sup>0</sup>([[ვექტორული ბოზონები]]) – სუსტი ურთიერთქმედების გადატანას ემსახურებოდა. ამ თეორიას სერიოზული პრობლემა შეექმნა. ურთიერთქმედების გადამტან ნაწილაკებს არ გააჩნიათ მასა, ამიტომ სუსტი ურთიერთქმედების რადიუსი უსასრულობის ტოლი უნდა იყოს, რაც ექსპერიმენტურ რეალობასთან აშკარა წინააღმდეგობაშია, რადგან სუსტი ურთიერთქმედება მხოლოდ ძალიან მცირე მანძილებზე ვლინდება. თეორიის "გადასარჩენად" გლეშოუმ პოსტულატის სახით ვექტორული ბოზონების დიდი მასა შემოიღო, მაგრამ ვერც ამით უშველა საქმეს – თეორიის ფარგლებში ურთიერთქმედების უსასრულო ძალები გაჩნდნენ. [[1967]] წელს სტივენ ვაინბერგმა ერთიანი თეორიის საკუთარი ვარიანტი გამოაქვეყნა. მისი თეორიის ქვაკუთხედს [[სიმეტრიის სპონტანური დარღვევა]] წარმოადგენს. ფოტონი ამ თეორიაში კვლავინდებურად უმასოა, მაგრამ დანარჩენი სამი ნაწილაკი გარკვეული მასით ხასიათდება. მაღალ [[ენერგია|ენერგიაზე]] სუსტი და ელექტრომაგნიტური ძალები იდენტურია. მათი ინტენსივობა ერთნაირია, რადგან ვექტორული ბოზონების გაჩენის ალბათობა ენერგიის მაღალ მნიშვნელობებზე ფოტონების გაჩენის ალბათობას უტოლდება. დაბალ ენერგიებზე ფოტონები გაცილებით ხშირად იბადებიან, ვიდრე სუსტი ურთიერთქმედების გადამტანი ნაწილაკები (ბოზონების დიდი მასის გამო მათ დაბადებას მაღალი ენერგია სჭირდება, მასა და ენერგია [[ფარდობითობის თეორია|ფარდობითობის თეორიის]] თანახმად, ეკვივალენტური სიდიდეებია), რის გამოც სუსტი ურთიერთქმედება დაბალი ინტენსივობისაა და თავს ექსტრემალურად მცირე მასშტაბებზე იჩენს. სამყარო, რომელიც ფიზიკოსების ყოველდღიური დაკვირვების ობიექტია, დაბალი ენერგიების სამყაროა. ამის გამო ბუნების ძალების ეკვივალენტობა არაა თვალსაჩინო. ვაინბერგის თეორიის მსგავსი თეორია აბდუს სალამმა შეიმუშავა. გლეშოუს, ვაინბერგის და სალამის მოსაზრებების ჭეშმარიტება [[1973]] წელს დამტკიცდა, როდესაც სუსტი ნეიტრალური დენები აღმოაჩინეს. [[1983]] წელს [[რუბია, კარლ|კარლ რუბიამ]] W<sup>+</sup>, W<sup>-</sup>, Z<sup>0</sup> - [[ბოზონები]]  აღმოაჩინა. ეს გლეშოუ – ვაინბერგ – სალამის თეორიის ნამდვილ ტრიუმფად იქცა. [[1979]] წელს სამივე მეცნიერს "ელემენტარულ ნაწილაკებს შორის სუსტი და ელექტრომაგნიტური ურთიერთქმედებების გაერთიანებულ თეორიაში შეტანილი წვლილისთვის" ფიზიკაში ნობელის პრემია მიენიჭა. ნობელის კომიტეტის წინაშე წაკითხულ ლექციაში ვაინბერგმა ბუნების კანონების სიმეტრიაზე ისაუბრა. მან აღნიშნა: "ჩვენ მატერიის შესწავლა მხოლოდ დაბალ ტემპერატურებზე ძალგვიძს, სადაც, როგორც ჩანს, სიმეტრია სპონტანურად ირღვევა, და ბუნების ერთიანობის განჭვრეტა მარტივი არ არის...მხოლოდ ხანგრძლივი და მიზანდასახული დაკვირვებების გზით თუ გამოვამჟღავნებთ დარღვეული სიმეტრიების იმ ფორმებს, რომლებიც ბირთვული პროცესების მართვის პრინციპებს წარმოადგენენ". ვაინბერგისთვის დამახასიათებელია ინტერესი [[ასტროფიზიკა|ასტროფიზიკის]] და [[კოსმოლოგია|კოსმოლოგიის]] საკითხების მიმართ. 

== ბოლოსიტყვა ==
ვაინბერგს ჰყავს მეუღლე, ლუიზა გოლდვასერი, რომელზედაც [[1954]] წელს იქორწინა, და ქალიშვილი. თავისუფალ დროს იგი შუა საუკუნეების ისტორიას უძღვნის (ვაინბერგი ამერიკის შუა საუკუნეების აკადემიის საპატიო წევრია!). ვაინბერგი მეცნიერების გამოჩენილი პოპულარიზატორია. მის მიერ ამ ჟანრში დაწერილ წიგნებს შორის აღსანიშნავია "პირველი სამი წუთი" – ბესტსელერად ქცეული წიგნი, რომელიც სამყაროს ევოლუციის ადრეულ ეტაპებს ეძღვნება. ვაინბერგი  არაერთი სტატიის ავტორია მეცნიერების ისტორიის და ფილოსოფიის შესახებ. ვაინბერგი ათეისტია. რელიგიაში ეს მოაზროვნე კაცობრიობისთვის საფრთხეს ხედავს. პოლიტიკურ ცხოვრებაში ვაინბერგი ლიბერალური პოზიციებიდან [[სიონიზმი|სიონიზმს]] თანაუგრძნობს. 
   


{{ბიოგრაფია}}

[[კატეგორია:ამერიკელები]]
[[კატეგორია:ამერიკელი ფიზიკოსები]]
[[კატეგორია: ნობელის პრემია ფიზიკის დარგში]]
[[კატეგორია:დაბადებული  1933]]
