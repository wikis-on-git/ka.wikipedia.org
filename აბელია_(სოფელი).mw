'''აბელია''', არქეოლოგიური, ხუროთმოძღვრებისა და ეპიგრაფიკის ძეგლებით მდიდარი სოფელი [[ქვემო ქართლი|ქვემო ქართლში]] (ახლანდელი [[აბელიანი (თეთრი წყარო)|აბელია]], [[თეთრი წყაროს რაიონი]]).


პირველად იხსენიება 1580 წლის ერთ საბუთში. XI-XV საუკუნეებში სამეფო დომენი იყო. XVI-XVIII საუკუნეებში კი [[საბარათიანო|საბარათიანოში]] შედიოდა. აბელიადასახლებული ჩანს უძველესი დროიდან. გათხარეს [[1954]] და [[1966]]  (ხელმძღვანელი [[ლომთათიძე, გიორგი|გ. ლომთათიძე]]). აღმოჩენილია გვიანდელი ენეოლითური და ადრინდელი ბრინჯაოს ხანის (ძველი წელთააღრიცხვით IV-III ათასწლეულთა მიჯნა) ნამოსახლარი. ნაპოვნია კერა, თიხის ჭურჭელი, ხელსაფქვავი, ქვის ცული, ობსიდიანის ზოდები და სხვა. აღმოჩენილია ანტიკური ხანის სამაროვანიც (ძველი წელთააღრიცხვით V-III სს.). ფილაქვით ნაშენ მომცრო სამარხებში მოკუნტულად ჩასვენებულ მიცვალებულებს ჩატანებული ჰქონდათ შავი და წითელი თიხის ჭურჭელი, ბრინჯაოსა და რკინის ზურგჩაზნექილი სამაჯურები, ბრინჯაოს ბეჭდები (ერთის ფარაკზე ფასკუნჯია გამოსახული), მინისა და ქვის მძივები (ერთი გიშრისა, ირმის გამოსახულებიანი), ლურჯი მინის მრავალწახნაგა სამი საბეჭდავი, რომლებზეც გამოსახულია მხედრის ნადირობა ლომზე, ხარირმისა და ფურირმის თამაში, კვიციანი ცხენი. ასეთი საბეჭდავები აღმოჩენილია მცხეთაში, სამხრეთ ოსეთში, კლდეეთში და სხვა. 

სოფელში თლილი ქვით შემოსილი დარბაზული ეკლესია დგას. შიგნით ჩანს მოხატულობის კვალი. საყურადღებოა ძეგლის დახვეწილი პროპორციები, სადა, ორიგინალური დეკორი. სამხრეთ ფასადზე დაცული ვრცელი ასომთავრული წარწერიდან ირკვევა, რომ ტაძარი აგებულია [[1250]]-[[1259]] წლებს შორის. წარწერის ავტორი - მანგლელი მთავარეპისკოპოსი [[მშვილდაისძე, არსენ|არსენ მშვილდაისძე]] მოგვითხრობს იმ გასაჭირზე, რაც ტაძრის მშენებლებს დაადგათ მონღოლთა ბატონობის დროს. იხსენიება ორი მეფე: [[დავით VII|დავით-ულუ]] და [[დავით VI|დავით ნარინი]], აგრეთვე რუსუდან მეფის ასული [[თამარი (გურჯი-ხათუნი)|თამარ-ხათუნი]] და დავით ულუს ძე [[გიორგი]]. წარწერა გამოიკვლია და პირველად გამოაქვეყნა [[თაყაიშვილი, ექვთიმე|ე. თაყაიშვილმა]].


[[კატეგორია:საქართველოს ისტორიული სოფლები]]
