'''ნიგოეთის ბრძოლა 1854''', ბრძოლა რუს-ქართველთა და თურქეთის ჯარებს შორის [[ყირიმის ომი 1853-1856|ყირიმის ომის]] ([[1853]]-[[1856]]) დროს. [[1854]] თურქებმა ფართო ფრონტით დაიწყეს შეტევა [[ბათუმი|ბათუმიდან]], [[ანაკლია|ანაკლიიდან]] და [[სოხუმი|სოხუმიდან]]. თურქთა ბათუმის კორპუსს, რომელსაც სელიმ-ფაშა მეთაურობდა, ოზურგეთ-ქუთაისის გავლით თბილისის მიმართულებით უნდა ემოქმედა. [[ნიგოითი|სოფ. ნიგოითთან]] ([[ლანჩხუთის რაიონი]]) [[ქუთაისი|ქუთაისისაკენ]] მიმავალ გზას იცავდა პოლკოვნიკი ნ. ერისთავი 2 ბატალიონითა და 4 ქვემეხით. მტრის 12-ათასიანი რაზმი ოზურგეთიდან სოფ. ნიგოითისაკენ გაემართა. თურქებთან იყო [[რენეგატი]] ჰასან-ბეი თავდგირიძე. 27 მაისს ნ. ერისთავი მოულოდნელად თავს დაესხა მტერს და ხელჩართული ბრძოლა გაუმართა. თურქებმა რიცხობრივი უპირატესობა ვერ გამოიყენეს და უკუიქცნენ. რუსთა რეგულარულმა ჯარმა და ქართველთა მილიციამ მტერს მძიმე მარცხი მიაყენა. ჰასან-ბეი ბრძოლის ველზე დაეცა. თურქებმა მოკლულთა და დაჭრილთა სახით 3 ათასი მებრძოლი დაკარგეს, ერისთავის რაზმმა - 600. 

ნიგოეთის ბრძოლამ საშუალება მისცა გენერალ [[ანდრონიკაშვილი, ივანე|ი. ანდრონიკაშვილს]] ოზურგეთისკენ დაძრულიყო. მტერმა ქალაქი მიატოვა და [[ჩოლოქი|მდ. ჩოლოქის]] მარცხენა მხარეს დაბანაკდა ([[ჩოლოქის ბრძოლა 1854]]).

==ლიტერატურა==
* ''ბურჭულაძე ვ.'', ყირიმის ომი და საქართველო, თბ., 1960
* ''მეგრელიძე შ.'', საქართველო აღმოსავლეთის ომებში, თბ., 1974


[[კატეგორია:საქართველოს ბრძოლები]]
