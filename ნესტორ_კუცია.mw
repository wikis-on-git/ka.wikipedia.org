'''ნესტორ კუცია (ხუცია)''' ([[1875]], სოფ. [[სუჯუნა]], [[აბაშა|აბაშის რაიონი]] - [[1912]], [[აბაშა]]) იყო ცნობილი [[ქართველები|ქართველი]] მრეწველი, კომერსანტი და ქველმოქმედი. დაიბადა სასულიერო მოღვაწის, შემდგომში არქიმანდრიტის '''მეთოდე ხუციას ''' და ეკატერინე დადიანის მსახურთუხუცესის, თავად '''ნიკოლოზ მიქაძის''' ასულის '''სალომე მიქაძის''' ოჯახში. 

დაამთავრა [[ძველი სენაკის ქართული სათავადაზნაურო სკოლა]] (რომელიც არსებობდა [[ქართველთა შორის წერა-კითხვის გამავრცელებელი საზოგადოება|ქართველთა შორის წერა-კითხვის გამავრცელებელ საზოგადოებასთან]]). 

[[1895]] წელს მას მემკვიდრეობით დარჩა ბაბუამისის, - თავად ნიკოლოზ მიქაძის ხე-ტყის გადამამუშავებელი წარმოება (რომელიც იმხანად ერთ-ერთი უდიდესი ამგვარი წარმოება იყო საქართველოში) და ხე-ტყის ტარისა და ფართლეულის მაღაზიები აბაშაში, ქუთაისსა და ფოთში. [[1905]] წელს 30 წლის ნესტორ კუციას მიენიჭა პირველი გილდიის ვაჭრის წოდება, რაც კომერციის დარგში მეფის რუსეთში უმაღლეს აღიარებად ითვლებოდა. აღსანიშნავია, რომ მას მჭიდრო სავაჭრო ურთიერთობა ჰქონდა საფრანგეთთან, საბერძნეთთან, თურქეთთან და სხვა ქვეყნებთან.

[[1897]] წელს ცოლად შეირთო საეკლესიო აზნაურის, დეკანოზ '''სოფრომ გაბილაიას''' ასული '''ელისაბედ (ელისა) გაბილაია''' (1878-1923), რომელმაც მეუღლის გარდაცვალების შემდეგ თავისი ცხოვრება ქართულ მართლმადიდებელ ეკლესიას დაუკავშირა და 1913-1923 წლებში გახლდათ იღუმენი. მათ ეყოლათ ორი ასული: შემდგომში ცნობილი ექიმი-პედიატრი '''ანა (ანიკო) კუცია-ჩოჩია''' (1898-1964) და შემდგომში ცნობილი მკვლევარი-ბიბლიოგრაფი, პედაგოგი და საზოგადო მოღვაწე [[ღვალაძე, თამარ|თამარ კუცია-ღვალაძე]] (1902-1986).

ნესტორ კუცია ეწეოდა ფართო საზოგადოებრივ და საქველმოქმედო მოღვაწეობას. არჩეული იყო სენაკის მაზრის თვითმმართველობის ხმოსნად (დეპუტატად) და აბაშის ოთხკლასიანი სკოლის მზრუნველთა საბჭოს თავმჯდომარედ. იყო ქართველთა შორის წერა-კითხვის გამავრცელებელი საზოგადოების წევრი. მისი ძალისხმევით გაიხსნა სამკითხველოები სუჯუნაში, აბაშასა და სენაკში. ახლო ურთიერთობა ჰქონდა იმდროინდელი მოწინავე ქართველი საზოგადოების არაერთ თვალსაჩინო წარმომადგენელთან, მათ შორის [[დადიანი, შალვა|შალვა დადიანთან]], [[ურუშაძე, ვასო|ვასო ურუშაძესთან]], [[თოფურია, ტრიფონ|ტრიფონ თოფურიასთან]], [[კანდელაკი, მამანტი|მამანტი კანდელაკთან]] და სხვა ცნობილ მოღვაწეებთან. აღსანიშნავია, რომ მისი უახლოესი ნათესავები იყვნენ [[დუტუ მეგრელი]] და [[ხოშტარია, აკაკი|აკაკი ხოშტარია]].

ნესტორ კუცია გარდაიცვალა [[1912]] წელს, 37 წლის ასაკში. დაკრძალულია აბაშაში.
