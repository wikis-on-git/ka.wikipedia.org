'''ნიკოლოზ (ნიკო) იაკობის ძე მარი''' (* [[ 25 დეკემბერი]], [[1864]],  [[6 იანვარი]], [[1865]], [[ ქუთაისი]] ―   † [[20 დეკემბერი]], [[1934]], [[ლენინგრადი]] ახლანდელი [[სანქტ-პეტერბურგი]]), საბჭოთა ეპოქის ენათმეცნიერი, ფილოლოგი, ორიენტალისტი, არქეოლოგი, კულტურის ისტორიკოსი. რუსეთის მეცნიერებათა აკადემიის ნამდვილი წევრი (1912).

მამა [[შოტლანდიელები|შოტლანდიელი]] ჰყავდა, დედა - [[ქართველები|ქართველი]]. [[1884]] წელს დაამთავრა ქუთაისის კლასიკური გიმნაზია, [[1890]] - პეტერბურგის უნივერსიტეტის აღმოსავლურ ენათა ფაკულტეტი. [[1891]]-იდან ამავე უნივერსიტეტის პრივატ-დოცენტი იყო. [[1894]]-[[1896]] წლებში მუშაობდა [[სტრასბურგი|სტრასბურგის]] უნივერსიტეტის, [[ვატიკანი|ვატიკანისა]] და [[რომი|რომის]] [[ბიბლიოთეკა|ბიბლიოთეკებში]]. 

ქართულ ხელნაწერთა შესასწავლად [[1898]] გაემგზავრა  [[კონდაკოვი, ნიკოდიმე|ნ. კონდაკოვის]] ექსპედიციაში [[ათონის მთა|ათონის მთაზე]], [[1902]] - [[სინის მთა|სინის მთაზე]] [[ჯავახიშვილი, ივანე|ი. ჯავახიშვილთან]] ერთად. [[1913]] წლიდან იყო პეტერბურგის უნივერსიტეტის აღმოსავლურ ენათა ფაკულტეტის დეკანი, [[1924]]-[[1930]] წლებში ლენინგრადის საჯარო ბიბლიოთეკის დირექტორი, [[1930]]-იდან - [[სსრკ|სსრკ-ის]] მეცნიერებათა აკადემიის ვიცე-პრეზიდენტი. მარი იკვლევდა [[სომხური ენა|სომხურ ენას]],  ქართულს და მის ნათესაობას სხვა ენებთან. წამოაყენა [[ჰიპოთეზა]] (1888-1916), რომ ქართული ენათესახება [[სემიტურ ენები| სემიტურ ენებს]] და ქართველურ ენებს [[იაფეტური ენები]] უწოდა (ბიბლიური ნოეს შვილის - [[იაფეტი |იაფეტის]] სახელიდან). სემიტური და იაფეტური ენები ერთი (ნოეტური) ოჯახის ორ შტოდ გამოაცხადა. მთის კავკასიური ენათა შესწავლის შედეგად მარმა იაფეტური ენების წრეში შეიტანა აფხაზურ-ადიღური, ჩაჩნური და დაღესტნური ენებიც ([[1916]]-[[1920]]) და იაფეტური დამოუკიდებელ ენათა ოჯახად მიიჩნია. შემდგომში იაფეტურ ენათა ოჯახს მიაკუთვნა ბასკური, აგრეთვე წინა აზიისა და ხმელთაშუა ზღვის მკვდარი ენები: პელაზგური, ეტრუსკული ([[1920]]-[[1923]]). ნაშრომში "იაფეტური კავკასია და მესამე ეთნიკური ელემენტი ხმელთაშუა ზღვის კულტურის შექმნაში" ([[1920]]) მარმა იაფეტური ეთნიკური ელემენტი ქრონოლოგიურად უფრო ძველად ცნო, ვიდრე სემიტური და ინდოევროპული - იაფეტიდები ხმელთაშუა ზღვის აუზის უძველეს მოსახლეობას წარმოადგენდნენო; ამიტომ სემიტურთან ნათესაობის საკითხი მოიხსნა. აღიარებულ იქნა იაფეტურ ენათა შეჯვარება ჯერ სემიტურ, ხოლო უფრო გვიან ინსოევროპულ ენებთან.

მომდევნო პერიოდში მარი მივიდა იმ დასკვნემდე, თითქოს იაფეტიზმები დასტურდება მსოფლიოს ყველა ენაში. მან იაფეტური ენები გამოაცხადა მეტყველების უძველეს საფეხურად (სტადიად), ხოლო - ენათა ოჯახის ცნება უარყო.

[[1923]] წლიდან (ნაშრომი "ხმელთაშუა ზღვის ინდოევროპული ენები") მარმა გაწყვიტა კავშირი ადრინდელ ენათმეცნიერებასთან, რომელიც ბურჟუაზიულ იდეოლოგიაზე დაფუძნებულ მეცნიერებად გამოაცხადა; უარყო მისი პრინციპები, როგორც მიუღებელი მარქსისტული მეცნიერებისათვის და შექმნა [[ახალი საენათმეცნიერო მოძღვრება|"ახალი საენათმეცნიერო მოძღვრება"]], რომელსაც, როგორც მარქსისტულ თეორიას, ძალით ახვევდა თავს საბჭოთა ენათმეცნიერებას. ამ თეორიაში ენა მიჩნეულია ზედნაშენად და კლასობრივ მოვლენად, მარი თვლიდა, რომ ბგერითი ენა იმთავითვე კლასობრივი იყო, არაკლასობრივი ენა არასოდეს არსებულაო. მან უარყო ერთმანეთისაგან დამოუკიდებელი მონათესავე ენათა ოჯახების არსებობა და წამოაყენა სტადიალური განვითარების პრინციპი. ამ პრინციპის თანახმად ენები ერთმანეთისაგან განსხვავდება არა წარმოშობის, არამედ განვითარების სტადიების მიხედვით, ხოლო თვით სტადიების რაოდენობა მარის არ გაურკვევია.

[[1950]] წელს საენათმეცნიერო დისკუსიამ ნათელყო, რომ ახალი საენათმეცნიერო მოძღვრება არ არის მარქსისტული თეორია და რომ ამ თეორიის ძირითადი დებულებები მეცნიერულად გაუმართლებელია.

მარის დიდი დამსახურება მიუძღვის ქართული და სომხური ფილოლოგიის განვითარებაში. მნიშვნელოვანი წვლილი შეიტანა მან ქართველურ ენათა შესწავლის საქმეში (განსაკუთრებით ახალი საენათმეცნიერო მოძღვრების შექმნამდე). გამოაქვეყნა (რუსულ ენაზე) "ძველი ქართული ენის გრამატიკის ძირითადი ტაბულები" ([[1908]]), "ჭანურის გრამატიკა" ([[1910]]), "ძველი ქართული სალიტერატურო ენა" ([[1925]]), "ქართული ენა" (ფრანგულად, მ. ბრიერთან ერთად, [[1931]]), რიგი საყურადღებო წერილებისა სვანური ენის შესახებ. მოგვცა მრავალი ანგარიშგასაწევი ეტიმოლოგია ქართველურ ენათა მასალაზე. მთის კავკასიური ენებიდან მარმა ყველაზე დიდი ყურადღება დაუთმო აფხაზურს და რამდენიმე გამოკვლევა უძღვნა. თავისი მნიშვნელობა არ დაუკარგავს მარის წერილებს სომხურის, როგორც ნარევი ენის, შესახებ ([[1911]]-[[1919]]). მარმა [[1921]] წელს პეტროგრადში დააარსა "იაფეტიდოლოგიური ([[1922]]-იდან - "იაფეტური") ინსტიტუტი", რომელიც [[1933]] შეცვალა "ენისა და აზროვნების ინსტიტუტმა". მარის ინიციატივით შეიქმნა შემდეგი სამეცნიერო სერიები  "Тексты и разыскания по армяно-грузинской филологии", 1900-1913; "Материалы по яфетическому языкознанию", "Яфетический  сборник", 1922-1932; "Язык и мышление", 1933-1949; "Хриснианский Восток", "Bibliotheca Armeno-Georgica", "Monumenta hagiographica Georgica"  და სხვა.

მარმა დიდი ამაგი დასდო ქართულ სასულიერო და საერო მწერლობისა და კულტურის საკითხების შესწავლის ფუნდამენტური მონოგრაფიული გამოკვლევებით. მან ძველი ხელნაწერების მიხედვით, სათანადო მეცნიერული კომენტარებით, ლექსიკითა და რუსული თარგმანითურთ გამოსცა "პეტრე იბერის ცხოვრება" ([[1896]]), იპოლიტე რომაელის "თარგმანებია ქება-ქებათაჲ" ([[1901]]), ბასილი კესარიელის "ფიზიოლოგი" ([[1904]]), ანტიოქე სტრატიგის "იერუსალიმის წარტყვევნის" არაბული ტექსტის ქართული თარგმანი ([[1909]]), განსაკუთრებით მნიშვნელოვანი იყო [[გიორგი მერჩულე| გიორგი მერჩულეს]] "გრიგოლ ხანძთელის ცხოვრება" (1911). [[იოანე პეტრიწი|იოანე პეტრიწისადმი]] მიძღვნილი გამოკვლევებით  (ЗВО ტ.XIX, 1909) მარმა საფუძველი ჩაუყარა ქართულ საზოგადოებრივი და ფილოსოფიური აზრის განვითარების ისტორიულ შესწავლას.

ბრწყინვანე გამოკვლელები უძღვნა მარმა ქართული კლასიკური საერო მწერლობის ძეგლებს: პირველმა გამოსცა გამოკვლევითა და კომენტარებითურთ "აბდულმესიანი" და "თამარიანი" ("ძველი ქართველი მეხოტბენი", [[რუსული ენა|რუსულ ენაზე]], [[1902]]). გააშუქა "ამირანდარეჯანიანთან", "ვისრამიანთან", "შაჰნამესთან", "რუსუდანიანთან", დაკავშირებული ქართულ-სპარსული და ქართულ-არაბული ლიტერატური ურთიერთობათა საკითხები. მარმა საფუძველი ჩაუყარა [[რუსთველოლოგია|რუსთველოლოგიას]], როგორც სამეცნიერო დისციპლინას, განსაკუთრებული ღვაწლი დასდო ვეფხისტყაოსნის ტექსტის საკითხების, რუსთაველის იდეოლოგიისა და მისი ეპოქის შესწავლას, გამოსცა პოემის [[პროლოგი|პროლოგისა]] და [[ეპილოგი|ეპილოგის]] ტექსტები («შოთა რუსთაველის "ვეფხისტყაოსნის" შესავალი და დასკვნითი სტროფები», რუსულ ენაზე, [[1910]]) სათანადო გამოკვლევითა და რუსული თარგმანითურთ; მნიშვნელოვანია მისი ნაშრომი რუსთაველი ეპოქისა და კულტურული გარემოს შესახებ "ვეფხისტყაოსანი და ახალი კულტურულ-ისტორიული პრობლემა" ([[1917]]).

დიდია მარის დამსახურება საქართველოს ისტორიის მევნიერულ შესწავლაშიც. ფეოდალური ხანის ცალკეულ გარურკვეველ პრობლემათა გაშუწების გარდა ([[ტაო-კლარჯეთი|ტაო-კლარჯეთის]] ისტორიის საკითხები, [[ანისი|ანისში]] აღმოჩენილი [[ეტიფანე]]  ქართლის კათალიკოსის წარწერის ანალიზი და სხვა), მას ეკუთვნის "საქართველოს ისტორია" (პეტერბურგი, 1906) რუსულ ენაზე, რომელშიც გადმოცემულია ქართველი ხალხის ისტორია ძველი წელთაღრიცხვის II ათასწლეულის დასასრულიდან; განხილულია ქართული კულტურის ისტორიული საკითხები (დამწერლობის, ქრისტიანობის წარმოშობა, ლიტერატურის ისტორია და სხვა); ყურადღება ექცევა ქართველი ხალხის ეთნოგენეზის პრობლემასაც. საქართველო-კავკასიის უძველესი ხანის ისტორია ერთ მთლიანობაშია გადაწყვეტილი (ქართველ-კავკასიურ ტომთა მცირე აზიიდან მიგრაციის, ქართველ-ურარტუელ ტომთა ნათესაობის, ქართველ-ბასკური პარალალების საკითხები და სხვა).

მარის მეცნიერულ მოღვაწეობაში გარკვეული ადგილი უჭირავს არქეოლოგიასაც. მის მიერ ჩატარებულ გათხრებს ანისში ([[1892]]-იდან) დიდი მნიშვნელობა ჰქონდა შუა საუკუნეების სომხურ ქალაქებისა და კულტურის ისტორიის შესწავლისათვის. [[1893]] დაიწყო ვორნაკის სამაროვანის გათხრა, განსაკუტრებით ნაყოფიერი იყო გათხრები ვანის ტბის (თურქეთი) სამხრეთ სანაპიროზე 1916. აქ მარმა გაშიფრა [[ორბელი, იოსებ|ი. ორბელის]] მიერ აღმოჩენილი [[ურარტუ|ურარტუს]] მეფის [[სარდურ II|სარდურ II-ის]] (760-730) ცნობილი [[სოლისებრი დამწერლობა|სოლისებრი]] წარწერა,  რომლის ერთ-ერთ მუხლში მოხსენიებული იყო კულხას ([[კოლხეთის სამეფო|კოლხას]]) ქვეყანა. მარი დაჯილდოებულია ლენინის ორდენით.


[[კატეგორია:შოტლანდიელები]]
[[კატეგორია:ქართველი მეცნიერები]]
[[კატეგორია:დაბადებული  1865]]
[[კატეგორია:გარდაცვლილი  1934]]
