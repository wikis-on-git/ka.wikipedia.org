'''ხანძთა''', შუა საუკუნეების მონასტერი, ქართული კულტურის მნიშვნელოვანი კერა ისტორიულ სამხრეთ-დასავლეთ საქართველოში, [[კლარჯეთი|კლარჯეთში]] (ახლანდელი [[თურქეთი|თურქეთის]] ტერიტორია).

დააარსა სასულიერო მოღვაწემ [[გრიგოლ ხანძთელი|გრიგოლ ხანძთელმა]]. VII საუკუნის დასასრულს ააგეს ხის ეკლესია. შემდგომ ხანაში ადგილობრივი ფეოდალის გაბრიელ დაფანჩულის მატერიალური დახმარებით დაიწყო ქვის ტაძრის მშენებლობა (ხუროთმოძღვარი - [[ამონა]]). [[ერისთავთერისთავი|ერისთავთერისთავმა]] [[აშოტ კუხი|აშოტ კუხმა]] († [[918]]) მშენებლობას დიდი მატერიალური სახსრები გამოუყო. მშენებლობა დაასრულა ერისთავთერისთავმა [[გურგენ IV|გურგენ IV-მ]] († [[941]]). ხანძთამ საბოლოო სახე მიიღო [[918]]-[[941]] წლებში. ხანძთა თავიდანვე მნიშვნელოვანი კულტურულ-საგანმანათლებლო კერა გახდა. მის ლიტერატურულ ტრადიციებზე აღიზარდნენ [[არსენ I]] (არსენ დიდი, არსენ საფარელი), [[ეფრემ მაწყვერელი]] (IX ს.), [[მაკარი ლეთეთელი]]. აქ მოღვაწეობდნენ მწერლები და კალიგრაფები [[გიორგი მერჩულე]], [[მოსე ხანძთელი]] (XI ს.), სტეფანე (XII-XIII სს.) და სხვა.

მეცნიერებაში ხანძთის ზუსტი ლოკალიზაციის საკითხი საბოლოოდ არ არის გადაწყვეტილი. აკადემიკოს [[მარი, ნიკოლოზ|ნ. მარის]] მიხედვით ხანძთა უნდა იყოს [[კარჩხალი|მდ. კარჩხალის]] ნაპირას მაღალ, ძნელადმისადგომ კლდეზე აგებული ნუკასაყდარი (ახლანდელი ართვინის ვილაიეთი, [[თურქეთი]]). ლოკალიზაცია ემთხვევა გიორგი მერჩულის [[გრიგოლ ხანძთელის ცხოვრება|"გრიგოლ ხანძთელის ცხოვრების"]] ტექსტში მოცემულ აღწერილობას. არსებობს მოსაზრება ([[ინგოროყვა, პავლე|პ. ინგოროყვა]], ნ. და ჟ. მ. ტიერები), რომ ხანძთა არის ართვინის ვილაიეთის [[ფორთა|სოფ. ფორთაში]] არსებული გუმბათოვანი [[ფორთის ტაძარი|ტაძარი]].


[[კატეგორია:საქართველოს ხუროთმოძღვრების ძეგლები]]
